---
tags:
  - "#امیرالمؤمنین/مدح"
  - "#امیرالمؤمنین"
  - "#غلامرضا_سازگار"
زبان شعر:
  - فارسی
نوع محتوا:
  - شعر مدح
پدیدآور: غلامرضا سازگار
قالب شعر:
  - مثنوی
---
این شنیدم غریبِ خسته‌دلی
دلِ شب زد درِ سرای علی

گفت: «ای خاکِ مَقدَمَتْ شاهی!
یا علی میهمان نمی‌خواهی؟!»

شیرحق، آن بزرگ‌مردِ حجاز
در به رویش گشود با روی باز

کـِ«ایْ برادر خوش آمدی از راه!
میهمانِ عزیز! بسم‌الله!»

کرد آن مَظهرِ تمامِ کمال
میهمان را به خنده استقبال

از کرم چون شُبَیْر و شُبَّرِ خویش
میهمان را نشاند در بَرِ خویش

گفت: «میل طعام هم داری؟»
گفت: «جانم تو را فدا! آری!»

شیرِ حق تا چنین جواب شنید
پشت پرده ز فاطمه پرسید

کـِ«ایْ نبی را خجسته‌ریحانه!
هست آیا طعام در خانه؟»

گفت: «باشد کمی طعام، ولی...
که فقط از برای توست علی!»

آن گشوده‌به‌میهمان‌آغوش
کرد ناگه چراغ را خاموش!

سفره گسترد با دلی آرام
نزد مهمان نهاد ظرف طعام

میهمان همچنان غذا می‌خورْد
لقمه از خوانِ ﴿هَل‌ أتیٰ﴾ می‌خورْد

اسدالله نیز با مهمان
دست می‌بُرد سوی سفرۀ نان

خود به‌صرف غذا تظاهر کرد
کام خود از گرسنگی پُر کرد

میهمان سیر شد در آن شبِ تار  
لیک مولا گرسنه رفت کنار!

اللَه‌ْ اللَه که در جوانمردی
چون علی نیست در جهانْ فردی

شمعْ خاموش کرد مظهرِ هو
تا که مهمان خجل نگردد ازو

ای وجودت همه جوانمردی
کرده با اهل درد هم‌دردی

حق ز روی تو پرده‌ها انداخت
جز محمد کسی تو را نشناخت

دردِ عالمْ گواهِ هم‌دردیت
﴿هَل‌ أتیٰ﴾ قصۀ جوانمردیت

جان پاک رسول در تن توست
دست پیغمبران به دامن توست

این تویی ای به نفس خویش امیر
که به دشمن عطا کنی شمشیر

روزْ در رزم، خشمِ طوفانی
شب ز اشک یتیم، لرزانی

روزْ، بر اوج تخت عزت و جاه
دلِ شب هم‌سخن شوی با چاه

روز، شیر خدا به پیکاری
شب به بیمارها پرستاری

روز، قلب سپاه را زده چاک
شب نهی روی بندگی بر خاک

روز، سلطان آفتاب استی
شب که آید ابوتراب استی

پشت دینی و جوشنت بی‌پشت
در ز خیبر گرفته با انگشت

آسمان داغدار تاب و تبت
مرغ شب کشتۀ نماز شبت

تو همان نفس احمدی مولا!
هم علی هم محمّدی مولا!

تو امامی امام قرآنی
پای تا سر تمام قرآنی

دست تو دست اقتدار خداست
ذوالفقارِ تو ذوالفقار خداست

تو به محشرْ زمامداری! تو!
تو قسیم بهشت و ناری! تو!

ای همه انبیا مسلمانَت
خُلد، مشتاق روی سلمانت

گه به مَسند گهی بیابانی
تو کشاورز یا که سلطانی؟!

تیغ در دست و بیل بر دوشَت
عقل گردیده محو و مدهوشت

تو خداوند را ولی هستی
هر که هستی همان علی هستی!

 گرچه «میثم» تو را ثنا خوانَد
کیستی؟ کیستی؟ نمی‌داند!

غلامرضا سازگار