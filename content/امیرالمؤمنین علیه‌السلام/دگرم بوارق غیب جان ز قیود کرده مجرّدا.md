---
tags:
  - "#امیرالمؤمنین"
  - "#امیرالمؤمنین/مدح"
  - "#فؤاد_کرمانی"
زبان شعر:
  - فارسی
نوع محتوا:
  - شعر مدح
پدیدآور: فؤاد کرمانی
قالب شعر:
  - مسمط
---
دگرم بَوارقِ[^1] غيبِ جان، ز قيود كرده مجرّدا
طَيَرانِ روحْ ز حدّ تن، دگرم كشيده بِلا حَدٰا
به لبم ز نفخۀ عيسوى، نفسى رسيده مجدَّدا
شده نظمِ ناطقۀ مرا دم روح قُدْسْ مؤيّدا
**كه بيان منقبتِ على كنم از لسان محمّدا**


چه على؟! كه خوانْد فرشته‌اش، به سُمُوِّ عرشِ عَلا: «علی!»
چه علی؟! که گفته محمّدَش، ز علوّ مدح و ثنا: «علی!»
چه على؟! كه آمده ذاتِ او، چو صفاتِ ذات خدا علی
چه على؟! كه خالق ذوالمِنَنْ كُنَدَش خطاب كه: «يا على
**به جزاى حبّ تو خلق را بدهيم خُلدِ مُخَلَّدا!»**

گل من! نَرَسته به‌راستى چو قدِ تو سروْ به باغِ دل
شده حالِ قلبِ صنوبرى، ز خيالِ سروِ تو معتدل
دگر از چه بلبل طبع من نشود به ذكر تو مشتغِل؟!
كه به ياد قدّ تو بَردَمَد چمن از طبيعتِ آب و گِل
**كه به شوق تو بِشكُفَد، ز شكوفه وَردِ مُوَرَّدا**

مهِ من ز شمسِ جمالِ تو، شده مُنجَلى جَلَواتِ حق
دگر از لسان تو منكشِف، خَفى و جَلى كلماتِ حق
همه ذره‌ذره وجودِ تو، شده متّصف به صفاتِ حق
تو نه عين ذاتِ حقى ولى، به جلال و عزتِ ذات حق
**كه بدين صفت كه تویى، تویى چو خداى فَردِ مُفَرَّدا**

تویى آنكه آمده انبيا به پناه ظِلِّ لواى تو
دگرْ اوليا شده معتصِم به قميصِ[^2] ذيلِ رِداى تو
نشود قبولِ خداى تو، احدى مگر به ولاى تو
زده‌اند مُذنِب و مُتّقى، همه خيمه گِردِ سَراى تو
**كه مَصون ز قهرِ خدا بوَد هِله اين رَواقِ مُشَيَّدا**

چه مقام دارد و مرتبت ملكوتِ عرصۀ دنیوی
كه مُهَيمِنى چو تو اندر او بزند سُرادِق خسروى
تو وراى عالَم صورتى ملكِ ممالكِ معنوى
شهِ من تو آمدى از قِدَم چو به عرشِ افئده مُستَوى
**به دَرَت ز كثرتِ جان و دل شده جمعْ جُندِ مُجَنَّدا**

تو كه در قوالب مردگان به دمى روان به يكى ندا
تو كه روحْ از تن زندگان به يكى اشاره كُنى جُدا
ملكوتِ موت و حيات را متصرف آمدى از خدا
سِزَد ار كنند جهانيان سر و جان بخاك درت فدا
**كه قتيلِ عشقِ تو را بود ز ازلْ حياتِ مُؤَبَّدا**

جَمَراتِ نارِ محبتت به دلم فكنده شراره‌‌ای
زده‌ای به خرمن هستي‌ام ز فراقْ نارِ دوباره‌ای
نه مرا ز بند تو مَخلَصى نه مرا ز درد تو چاره‌ای
چه شود كه افكنى از كرم، به من نَزار نظاره‌ای
**به فضاى عالمِ مطلقم كشى از جهانِ مُقَيَّدا**

نه همين ز كثرت انس و جان به در تو شورش و غلغله
كه ز ازدحامِ كروبيان همه‌شب به كوى تو ولوله
ز جلال خويش فكنده‌اى به جبالِ افئده زلزله
به كمند و سلسله بسته‌اى دلِ خلقْ سلسله‌سلسله
**چو به گرد چهره گشوده‌اى گره‌ها به جُعدِ مُجَعَّدا**

 شده چون ز مطلع دل عيان، جَلَواتِ وجهِ لَميعِ تو
 ز ازل مقيمْ در دلم، كه دل است كاخِ رفيع تو  
چو درِ تو حِصنِ خدا بوَد، سرِ ما و حصنِ منيع تو
به كجا رويم مُهَيْمِنا، ز پناهِ ظلِّ وسيعِ تو؟  
**كه سپهرِ ظلِّ تو در جهان، همه‌جا شده است مُمَدَّدا**  
  
ز نسيمِ فيضِ كريمِ تو دمِ عيسى آمده جان‌فزا
به كف كليمْ ز قدرتت، دگر آن عصا شده اژدها  
به تو يونس آمده مُلتَجى، كه ز بطنِ حوت شده رها
به تو يوسف آمده مُرتَجى كه خلاص گشته ز ابتلا  
**ز توجّهِ تو خليل را، شده نار، بَردِ مُبَرَّدا**  
  
تو بدين جمالْ هر زمان كه ز رخ نقاب گشوده‌‌ای
به تكلمى ز تبسمى، دل ممكنات ربوده‌‌ای 
نه تو راست نوبتِ اولين كه به خلق جلوه نموده‌ای
مَهِ منْ مقلَّب و دلربا، تو هميشه هستى و بوده‌اى   
**شده عشق و جذبه قلوب را، ز شمايل تو مُوَلَّدا**  
  
همه اين مذاهب مختلف، چه ز مقتدا چه ز مقتَدی
نه محقَّقْ آن شده مُهتدىٰ، نه مسلَّمْ اين شده مهتدی
همه غافل از حق و مشتغِل، به مريد بند و مقلَّدی
من و عشق روى تو كاين بود صفت جميلِ موحِّدى  
**ز شؤون خلق مجرّدم، نه مقلِّدم نه مقَلَّدا**
  
ز گناه خويش اگرچه من همه غرق بحر خجالتم
ز ره «فؤاد» نموده‌‌ای تو به عفو خويش دلالتم  
تو مليكِ مُلكِ هدايتى، بِرَهان ز قيد ضلالتم
به صراطِ علم و ره عمل، بِكِش از طريقِ جهالتم
**مگذار در سرِ كفر و دين، كه شوم ز جهل مُرَدَّدا**  

من اگر ز قيد گناهِ خود، به جهاد نفس نَرَستِه‌ام
به اميد عفو شما بوَد، همه بسته قلبِ شكسته‌ام
ز گناه خود شده منفعل به درِ اميد نشسته‌ام
عملم ثناست بر آلِ تو، خود از اين عمل به تو بسته‌ام  
**نبُرَد «فؤادِ» تو از تو دل، بُوَد اَر قبول و اَگر رَدا**

فؤاد کرمانی

[^1]: بَوارق: (جمع بارقه) پرتو، نور، روشنایی.
[^2]: قمیص: پیراهن.