---
tags:
  - "#امیرالمؤمنین"
  - "#امیرالمؤمنین/مدح"
  - "#فؤاد_کرمانی"
زبان شعر:
  - فارسی
نوع محتوا:
  - شعر مدح
پدیدآور: فؤاد کرمانی
قالب شعر:
  - مسمط
---
دگرم بَوارقِ[^1] غیبِ جان، ز قیود کرده مجرّدا
طَیرانِ روحْ ز حدّ تن، دگرم کشیده بِلا حَدٰا
به لبم ز نفخۀ عیسوى، نفسى رسیده مجدَّدا
شده نظمِ ناطقۀ مرا دم روح قُدْسْ مؤیّدا
**که بیان منقبتِ على کنم از لسان محمّدا**


چه على؟! که خوانْد فرشته‌اش، به سُمُوِّ عرشِ عَلا: «علی!»
چه علی؟! که گفته محمّدَش، ز علوّ مدح و ثنا: «علی!»
چه على؟! که آمده ذاتِ او، چو صفاتِ ذات خدا علی
چه على؟! که خالق ذوالمِنَنْ کنَدَش خطاب که: «یا على
**به جزاى حبّ تو خلق را بدهیم خُلدِ مُخَلَّدا!»**

گل من! نَرَسته به‌راستى چو قدِ تو سروْ به باغِ دل
شده حالِ قلبِ صنوبرى، ز خیالِ سروِ تو معتدل
دگر از چه بلبل طبع من نشود به ذکر تو مشتغِل؟!
که به یاد قدّ تو بَردَمَد چمن از طبیعتِ آب و گِل
**که به شوق تو بِشکفَد، ز شکوفه وَردِ مُوَرَّدا**

مهِ من ز شمسِ جمالِ تو، شده مُنجَلى جَلَواتِ حق
دگر از لسان تو منکشِف، خَفى و جَلى کلماتِ حق
همه ذره‌ذره وجودِ تو، شده متّصف به صفاتِ حق
تو نه عین ذاتِ حقى ولى، به جلال و عزتِ ذات حق
**که بدین صفت که تویى، تویى چو خداى فَردِ مُفَرَّدا**

تویى آنکه آمده انبیا به پناه ظِلِّ لواى تو
دگرْ اولیا شده معتصِم به قمیصِ[^2] ذیلِ رِداى تو
نشود قبولِ خداى تو، احدى مگر به ولاى تو
زده‌اند مُذنِب و مُتّقى، همه خیمه گِردِ سَراى تو
**که مَصون ز قهرِ خدا بوَد هِله این رَواقِ مُشَیدا**

چه مقام دارد و مرتبت ملکوتِ عرصۀ دنیوی
که مُهَیمِنى چو تو اندر او بزند سُرادِق خسروى
تو وراى عالَم صورتى مَلَکِ مَمالکِ معنوى
شهِ من تو آمدى از قِدَم چو به عرشِ اَفئِده مُستَوى
**به دَرَت ز کثرتِ جان و دل شده جمعْ جُندِ مُجَنَّدا**

تو که در قوالب مردگان به دمى روان به یکى ندا
تو که روحْ از تن زندگان به یکى اشاره کنى جُدا
ملکوتِ موت و حیات را متصرف آمدى از خدا
سِزَد ار کنند جهانیان سر و جان بخاک درت فدا
**که قتیلِ عشقِ تو را بود ز ازلْ حیاتِ مُؤَبَّدا**

جَمَراتِ نارِ محبتت به دلم فکنده شراره‌‌ای
زده‌ای به خرمن هستی‌ام ز فراقْ نارِ دوباره‌ای
نه مرا ز بند تو مَخلَصى نه مرا ز درد تو چاره‌ای
چه شود که افکنى از کرم، به منِ نَزار نظاره‌ای
**به فضاى عالمِ مطلقم کشى از جهانِ مُقَیدا**

نه همین ز کثرت انس و جان به در تو شورش و غلغله
که ز ازدحامِ کروبیان همه‌شب به کوى تو ولوله
ز جلال خویش فکنده‌اى به جبالِ افئده زلزله
به کمند و سلسله بسته‌اى دلِ خلقْ سلسله‌سلسله
**چو به گرد چهره گشوده‌اى گره‌ها به جُعدِ مُجَعَّدا**

 شده چون ز مطلع دل عیان، جَلَواتِ وجهِ لَمیعِ تو
 ز ازل مقیمْ در دلم، که دل است کاخِ رفیع تو  
چو درِ تو حِصنِ خدا بوَد، سرِ ما و حصنِ منیع تو
به کجا رویم مُهَیمِنا، ز پناهِ ظلِّ وسیعِ تو؟  
**که سپهرِ ظلِّ تو در جهان، همه‌جا شده است مُمَدَّدا**  
  
ز نسیمِ فیضِ کریمِ تو دمِ عیسى آمده جان‌فزا
به کف کلیمْ ز قدرتت، دگر آن عصا شده اژدها  
به تو یونس آمده مُلتَجى، که ز بطنِ حوت شده رها
به تو یوسف آمده مُرتَجى که خلاص گشته ز ابتلا  
**ز توجّهِ تو خلیل را، شده نار، بَردِ مُبَرَّدا**  
  
تو بدین جمالْ هر زمان که ز رخ نقاب گشوده‌‌ای
به تکلمى ز تبسمى، دل ممکنات ربوده‌‌ای 
نه تو راست نوبتِ اولین که به خلق جلوه نموده‌ای
مَهِ منْ مقلَّب و دلربا، تو همیشه هستى و بوده‌اى   
**شده عشق و جذبه قلوب را، ز شمایل تو مُوَلَّدا**  
  
همه این مذاهب مختلف، چه ز مقتدا چه ز مقتَدی
نه محقَّقْ آن شده مُهتدىٰ، نه مسلَّمْ این شده مهتَدی
همه غافل از حق و مشتغِل، به مریدْ بند و مقلَّدی
من و عشق روى تو کاین بود صفت جمیلِ موحِّدى  
**ز شؤون خلق مجرّدم، نه مقلِّدم نه مقَلَّدا**
  
ز گناه خویش اگرچه من همه غرق بحر خجالتم
ز ره «فؤاد» نموده‌‌ای تو به عفو خویش دلالتم  
تو ملیک مُلک هدایتى، بِرَهان ز قید ضلالتم
به صراطِ علم و ره عمل، بِکش از طریقِ جهالتم
**مگذار در سرِ کفر و دین، که شوم ز جهل مُرَدَّدا**  

من اگر ز قید گناهِ خود، به جهاد نفس نَرَستِه‌ام
به امید عفو شما بوَد، همه بسته قلبِ شکسته‌ام
ز گناه خود شده منفعل به درِ امید نشسته‌ام
عملم ثناست بر آلِ تو، خود از این عمل به تو بسته‌ام  
**نبُرَد «فؤادِ» تو از تو دل، بُوَد اَر قبول و اَگر رَدا**

فؤاد کرمانی

[^1]: بَوارق: (جمع بارقه) پرتو، نور، روشنایی.
[^2]: قمیص: پیراهن.
