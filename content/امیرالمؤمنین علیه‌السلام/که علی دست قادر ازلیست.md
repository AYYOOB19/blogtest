---
tags:
  - "#امیرالمؤمنین"
  - "#امیرالمؤمنین/مدح"
  - "#محمدعلی_مجاهدی"
زبان شعر:
  - فارسی
نوع محتوا:
  - شعر مدح
پدیدآور: محمدعلی مجاهدی
قالب شعر:
  - ترجیع‌بند
---
این ترجیع‌بند از آقای محمدعلی مجاهدی پروانه تحت شرایط خاصی سروده شده است. ظاهراً مدتی ایشان موفق به سرودن شعری نمی‌شده و به اهل‌ دلی مراجعه می‌کند و درمان این مسئله را از ایشان می‌خواهد. آن شخص به ایشان دستور می‌دهند که چهل شب تهجّد و شب‌زنده‌داری کند، ان‌شاءالله حل می‌شود. چهل شب عمل می‌کند و نتیجۀ‌ مطلوب حاصل نمی‌شود. همین دستور را ایشان سه مرتبه به او می‌دهند، تا اینکه در چهلمین شبِ چلۀ سوم، مسئله برای ایشان باز می‌شود و ابیات زیر را در حالت خاصی می‌سرایند؛ همان‌طور که از مضامین ابیات نیز پیداست. ظاهراً ایشان به برخی گفته بودند: «فرصت نوشتن نبود و من ضبط صوت آوردم و آنچه به من می‌دادند را ضبط می‌کردم.»

در ذی‌القعدۀ سال 1445 قمری، به‌طور اتفاقی با آقای مجاهدی هم‌مسیر شدم؛ از ایشان پرسیدم: «آن شخصی که به شما این دستور را داد، که بود؟» ایشان پاسخ داد: «آیت‌الله سید عبدالکریم کشمیری!»

۱
چون وجود مقدّسِ ازلی
شاهد دلربایِ لم‌یَزَلی

وقت پیمان گرفتن از ذرّات
باصدایی رسا و بانگ جلی

«أوَلَسْتُ بِرَبِّکُمْ» فرمود
پاسخ آمد ز هرطرف که: «بلی!»

تا بسنجد عیارشان افروخت
آتش در کمالِ مُشتَعِلی

داد فرمان روند در آتش
تا جدا گردد اصلی از بَدَلی

فرقه‌ای ز امر حق تمرُّد کرد
گشت مطرود حق ز پُرحِیَلی

با شقاوت قرین و همدم شد
شد پریشان ز فرط منفعلی

فرقۀ دیگری در آتش رفت
ز امر یزدانِ قادرِ ازلی

نار شد بهرشان چو خلد برین
که بوَد این سزای خوش‌عملی

با سعادت قرین و همدم شد
گشت مقبول حق ز بی‌خللی

بهر این فرقه حقْ عیان فرمود
جَلَواتِ نبی و نور ولی

که: منم نور احمدِ مختار
مُهر من نیست غیر مِهر علی

ناگهان شد عیان در آن وادی
نور مولا علی ز بی‌حللی

چون به خود آمدند میگفتند
در حضور خدای لم‌یزلی

**که: «علی دست قادر ازلیست**
**رشتۀ ماسوی به دست علیست!»**


۲  
دوش رفتم به دیر نصرانی
تا مگر وارَهَم ز حیرانی

محفلی بود خالی از اغیار
روشن و با صفا و نورانی

عطر عود و عَبیر و مُشک و گلاب
بزم را کرده بود روحانی

شمع با حالتی برون از وصف
بود سرگرم گوهرافشانی

مطرب خوش‌نوای خوش‌آهنگ
راهِ دل میزد از خوش‌الحانی

ساقی دلربای زیبا‌روی
داشت بس عشوه‌های پنهانی

آخر آن ماهروی سلسله‌موی
دل ربود از کفم به آسانی:

«از کجایی؟ چه مذهبی داری؟»
گفت با من کشیشِ نصرانی

گفتمش: «عاشقیست مذهب من
گرچه دارم سَرِ مسلمانی

آتش من ببین و آبی ده!
وارَهانَم از این پریشانی»

داد جامی به دست من که بنوش!
تا رهی زین حجاب جسمانی

جام را درکشیدم و گشتم
فارغ از این سرای ظلمانی

چون شدم مست گفت در گوشم
نکته‌ای از نَکهَت پنهانی

که به انجیل نام او «بِریا»ست
جان فدای علیّ عمرانی!

**که علی دست قادر ازلیست**
**رشتۀ ماسوی به دست علیست**


۳
شبی از ناله‌های دردآلود
دل بریدم ز هر چه بود و نبود

پا نهادم برون ز خلوت خویش
تا روم سوی معبد معبود

راه دل را گرفتم و رفتم
تا رسیدم به کعبۀ مقصود

حیف و صد حیف معبدی دیدم
که درش بسته بود و رهْ مسدود

آن‌قدر کوفتم به حلقۀ در
تا که خادمْ درِ کنیسه گشود

دیدم آنجا خجسته بزمی را
روشن از پرتوِ خدای وَدود

حالتی را که بود در آن بزم
نتوان با زبان قال ستود

پیر صاحبدلی در آنجا بود
که سخن با اشاره می‌فرمود

دستش از روی شوق بوسیدم
که مرا بود عادتِ معهود

گفتمش: «جان من به لب آمد!
آه از این ناله های درد آلود!»

پیر روشن‌ضمیرِ صاحبدل
زنگ از آیینۀ دلم بزدود

سرخوش از بادۀ شهودم کرد
دری از غیب بر رخم بگشود

گفت با که عشق می‌ورزم
با علی! حکمرانِ غیب و شهود

نام او «ایلیا»ست در تورات
ظلّ او باد تا ابدْ ممدود

**که علی دست قادر ازلیست**
**رشتۀ ماسوی به دست علیست**


۴  
دوش پیکی رسید از ره دور
که تو را خوانده پیر ما به حضور

گفتمش: «کیست پیر تو؟» گفتا:
«که مرا دار زین سخن معذور»

مرکبی تیزپَر، چو مرغ خیال
بُرد ما را به‌سوی وادی نور

محفلی بود، رشکِ باغِ بهشت
مجلسی بود رشک وادی طور

ساقیان در پیاله صهباکُن
جام در دست عاشقانِ صبور

همه سرگرم باده پیمودن
همه سرمست از شرابِ طَهور

مطرب چیره‌دستِ خوش‌الحان
همنوا با نِی و دف و طنبور

حالتی داشت میرِ آن مجلس
پای تا سر طَرَبْ سراپا شور

چون مرا بی‌ندیم و مونس دید
سوی من کرد اشارتی از دور

به حضورش رسیدم و گفتم
که: «چه میخواهی از منِ مهجور؟

عاشق مبتلای سرگردان
چه کند با بساط عیش و سرور؟!»

گفت: «ما هم اسیر عشق وییم
نیست ما را به جز علی منظور

عاشق اوست امّتِ داود
نام او هست «اورِیا» به زَبور

**که علی دست قادر ازلیست**
**رشتۀ ماسوی به دست علیست**


۵
دوش رفتم به محفلی که در او
سجده می‌بُرد پیش بتْ هندو

اندر آن بزم، پیرِ دِیری بود
همدمِ جام و همنشین سبو

چشمی اما ز باده گیراتر
چهری اما نکوتر از مینو

گیسوان هِشته بر روی شانه
هِشته بر روی شانه‌ها گیسو

ابرویش منحنی‌تر از قامت
قامتش منحنی‌تر از ابرو

در لبش یک جهان سخنْ پنهان
در نگاهش نهانْ دو صد جادو

سخن این به‌ آن که: «هیچ مپرس!»
سخن آن بِه اینکه: «هیچ مگو!»

نالۀ عود و رود و چنگ و رباب
گوشِ جان می‌نواخت از هر سو

نغمۀ دلپذیر مطربِ بزم
حالتی داده بود بر مُشکو[^1]

می‌وزید از چمنْ نسیمِ بهشت
چون گل یاس و یاسمن خوشبو

هندوان، گِردِ پیر، حلقه‌زنان
همه مویین‌میان و مُشکین‌مو

همه پاکیزه‌روی و نیکوخو
همه پاکیزه‌خوی و نیکورو

پیر گفتا که «کیستی؟» گفتم:
که: «علی را غلامم و هندو!»

گفت در هند «کُنْگُرَ»ش خوانیم
من غلامِ غلامِ قنبر او!

**که علی دست قادر ازلیست**
**رشتۀ ماسوی به دست علیست**

۶
باز شب آمد و شب یلدا
وای بر حال عاشق شیدا

این شب بس دراز و ظلمانی
دارد از زلف او حکایت‌ها

من گرفتار دلبری هستم
که ندارد در این جهان همتا

از قد و قامتی که او دارد
محشری در درون من برپا

طلعتش پر فروغ‌تر از مهر
قامتش معتدل‌تر از طوبی

چشم او پرفسون‌تر از نرگس
لب او جان‌فزاتر از صهبا

چشم مستش چو باده مردافکن
نگهش پُرفُسون و پرمعنا

شبی از بی‌خودی سفر کردم
زین جهان تا به عالم بالا

دیدم آنجا که هاتفی می‌گفت
این سخن در فضائل مولا:

«نزد هر ملّتیش نامی هست
این بود سِرّ ﴿عَلَّمَ الأسْما﴾

ما در اینجا «شمایلـ»ـش خوانیم
گر چه رومیش خوانده «بطریسا»

دل او گرم شد به نام علی
جان او مست شد ز جام ولا

خیل کروبیان به: یا مولا!
خیل لاهوتیان به: وا شوقا!

قدسیان با ترانه میخوانند
همرهِ عرشیان خوش‌آوا

**که: «علی دست قادر ازلیست**
**رشتۀ ماسوی به دست علیست!»**


۷
دوشم آمد فرشته‌ای از در
که رسید ای رفیق وقت سفر

سفری عاشقانه باید کرد
همره کاروانیان سحر

شمع راه تو باد شعلۀ آه!
زاد راه تو باد خون جگر

چشمم از شوق گشت کوکب‌ریز
دامنم شد ز اشک پُراَختَر

جانم از شوق دوست در تب و تاب
دلم از عشق دوست در آذر

پا نهادم به فرق هستی خویش
پر گشودم به عالمی دیگر

بود بزمی به پا در آن وادی
که در آن زهره بود رامُشگر[^2]

مجلسی باصفاتر از مینو
محفلی از بهشت نیکوتر

بود سلمان به جمع همچون شمع
در کفی جام و در کفی ساغر

مِی‌زنان در یمین او مقداد
نِی‌زنان در یَسارِ او بوذر

برده از هوششان به نغمه، بِلال
کرده سرمستشان ز مِیْ قنبر

گفت سلمان که: «کیستی؟» گفتم:
«شاعر اهل‌بیت پیغمبر!»

چون مرا رخصتِ بیان فرمود
جا گرفتم به عرشۀ منبر

هست در خاطرم که می‌خواندم
این دو مصرع به مِدْحَتِ حیدر

**که: «علی دست قادر ازلیست**
**رشتۀ ماسوی به دست علیست»**


۸
آمد آخر شبی به کلبۀ من
دلبر نازنین سیمین‌تن

شب تاریک من پس از عمری
شد به نور جمال او روشن

چشم مستش به جام من می‌ریخت
مِیِ ناب و شراب مرد‌افکن

قد و بالاش، راستی محشر!
چشم شهلاش، راستی رهزن!

لب لعلش کجا و رنگ عقیق؟!
خط سبزش کجا و رنگ چمن؟!

گفت با من: «ز شهر عشقم من!
که نه از چینم و نه مُلکِ خُتَن!

آمدم تا که خو‌شه‌ای چینم
من گدا و تو صاحب خرمن!»

گفتمش: «من کجا و این همه لطف؟!
آتش شوق را مزن دامن!

رهِ خود گیر و رحم کن بر دل
خون ما را مگیر بر گردن!»

لب به دندان گزید از سر ناز
کاین همه دم مزن ز «لا» و ز «لن»

دم ز مدح علی بزن که رَهَد
جانِ غمگین من ز چنگ مِحَن

آن علیّ ولیّ والاقدر
آن امیرِ زمین و میرِ زَمَن

آتشی از دلم زبانه کشید
که نه او در میانه ماند و نه من

شد بلند از سرادق ملکوت
این ندای رسای شور‌افکن

**که: «علی دست قادر ازلیست**
**رشتۀ ماسوی به دست علیست!»**


۹
چشم او در کمال بیداری
می‌کند از دلم پرستاری

هر کجا زلف او دلی بیند
می‌زند راه او به عیاری

در میان شکنجه طرّۀ خویش
چندی از دل کند نگه‌داری

چون دل از عاشقی شود شیدا
سَر دهد آه و ناله و زاری

سر به گوشش نهد که ای غافل!
این بُوَد اوّل گرفتاری!

یا منه پا به حلقۀ عشاق
یا بجوی از دو کون بیزاری

اولین شرط عشق ورزیدن
ترک عقل است و ترک هشیاری

چون به بازار عشق روی آری
درد را می‌کنی خریداری

بارِ هستی ز دوش خود فِکَنی
رهی از محنت گران‌باری

چون به دلدادگی عَلَم گردی
یار آید سراغت از یاری

شَوی آیینۀ جمال حبیب
کند از چهره پرده‌برداری

هر کجا رو کنی «علی» بینی
رهی از شاهدان بازاری

فاش بینی که نیست غیر علی
متّصف بر صفات داداری

هر زمان بشنوی ز هاتف غیب
این ندا را به خواب و بیداری

**که: «علی دست قادر ازلیست**
**رشتۀ ماسوی به دست علیست!»**

۱۰
سوختم سوختم ز شعلۀ آه!
آه از دست آتشِ دل! آه!

می‌کشم روز و شب ز پردۀ دل
آهِ جان‌سوز و نالۀ جانکاه

دلِ من مبتلای دلداری است
که کسی در دلش ندارد راه

بر رخ افشانده زلف را گویی
روی مه را گرفته ابر سیاه

نسبت روی او به مَه کردم
آه از این اشتباه و جرم و گناه

که رخش را غلام درگاهند
روزها آفتاب و شبها ماه

ملکوتی‌خصال و عرشی‌فر
ابدی‌حشمت و ازل‌خرگاه

ازلی‌میر و جاودانه‌امیر
ایزدی‌شوکت و خدایی‌جاه

او رفیع است و درک ما ناچیز
او بلند است و فکر ما کوتاه

گاهِ سیْرِ حریمِ رفعتِ او
از سرِ چرخْ اوفتاده کلاه

نه منم مبتلای او که دو کون
کرده مفتون خود به نیم‌نگاه

قسمتم چون که نیست شرب مدام
میزنم می ز جام او گه‌گاه

رازقِ ماسوی بِعَوْنِ الْحق
خالقِ مایکون بِإذْنِ إلاه

تن او بس لطیف‌تر از جان
باد ارواح العالمینَ فداه!

که: علی دست قادر ازلیست
رشتۀ ماسوی به دست علیست

۱۱
ای خوشا لولیانِ[^3] دُردآشام
شهره در بی‌خودی ولی بدنام

خاطرآسودگانِ گردش چرخ
دامن‌آلودگان گردش‌جام

گِردِ میخانه روز شب به طواف
شسته در باده جامۀ احرام

شام را با پیاله بُرده به روز
روز را با پیاله برده به شام

همه سرخوش ز بادۀ گلرنگ
همه سرمست از مِیِ گلفام

داده در راهِ مستی از کف دل
برده در راهِ مِی ز دل آرام

بی‌سر و پا و رند و خانه‌به‌دوش
مست ودَردآشنا و دُردآشام

دست در دستِ شاهدِ مقصود
شسته از ننگْ دست و دستْ از نام

می‌فروشند بر تو صدق و صفا
می‌خرند از تو تهمت و دشنام

درِ دلْ بسته بر رخِ شادی
درِ جان را گشوده بر آلام

﴿لَنْ‌تَرانِی﴾زنانْ به شادیِ چرخ
﴿أرِنِی﴾گو به محنتِ ایّام

نزد این طایفه چه کفر و چه دین
پیش این طایفه چه پخته چه خام

جانشان منجلی ز مهر علیست
دلشان صیقلی ز نامِ امام

پای‌کوبان و آستین‌افشان
می‌سرایند عاشقانه مدام

**که: «علی دست قادر ازلیست**
**رشتۀ ماسوی به دست علیست!»**


۱۲
گاهی از فرط عشق و جذبۀ حال
می‌کِشَندَم برون ز عالمِ قال

می‌برندم به عالمی که در آن
بالْ نگشوده‌ست مرغِ خیال

شبی از شوقِ وجد وذوقِ سماع
با پَروبالِ شور و جذبه و حال

پا نهادم به محفلی که در آن
موج می‌زد شعاع نور جمال

یارِ صاحب‌جمالِ شهرآشوب
تکیه می‌زد به مَسندِ اِجلال

ساقی از روی مرحمت می‌کرد
بهرِ جذبِ سُرور و دفعِ ملال

قدح مِی‌کِشان ز مِی لبریز!
جام مستان ز باده مالامال!

سرخوش از جام بیخودی اوتاد
بیخود از جام سرخوشی ابدال

رو به سویم فکند از سرِ مِهر
زد به نامم چو بختْ قرعۀ فال

نگه پرفسون و گویایش
گفت در گوشِ جان که: «کیف الحال؟!»
گفتم: «از حال من چه می‌پرسی؟!
عاشقان را که روشن است احوال!»

گفت: «جامی دگر بگیر و بنوش
در رهِ عاشقی بکوش و مَنال!»

چون شدم مست گفت در گوشم
کِـ«ایْ تو را دل اسیرِ احمد و آلْ

با علی هر که عشق می‌ورزد
عشق بازد به ایزد متعال

**که علی دست قادر ازلیست**
**رشتۀ ماسوی به دست علیست!»**


۱۳  
 از جَرَس بشنوید بانگِ رحیل
کاین شما وین طریقِ پیرِ دلیل

زَ امْرِ او نورْ مِهر افروزد
پیش پای شما و اهل سبیل

آنکه از سقفِ چرخْ آویزد
هر شب از جمعِ اختران قندیل

هست تفسیر موی او ﴿وَاللَیل﴾
رخ او راست ﴿والضُّحیٰ﴾ تأویل

او مسمّا و دیگران همه اِسم
او مَثَل هست و کار ما تمثیل

«ایلیا» نام اوست در تورات
«بِریا» اسم اوست در انجیل

«اورِیا» نام او بود به زبور
در صحف اسم او بُوَد «جِزییل»

نام عبرییش هست «مِلْقاطِیس»
نام سِریانیش بود «شِرحِیل»

چینی‌اش «جینی» و حَبَشْ «تیرک»
«علی‌»اش خواند کردگارِ جلیل

ما کجا و علی که می‌سوزد
اندر این راه شَه‌پَرِ جبریل؟!

چون که پا در رکاب بِفْشارَد
رود از حدْ برونْ شمارِ قَتیل

تا بدان حد که جبهه می‌ساید
بر در او ز عجزْ عزرائیل

کشتۀ او هزار ابراهیم
فدیۀ او هزار اسماعیل

کعبه را ساخت یا‌علی‌گویان
شد بلند این ندا ز نای خلیل

**که: «علی دست قادر ازلیست**
**رشتۀ ماسوی به دست علیست!»**


۱۴
ما همه بنده‌ایم و مولا اوست
که علی با حق است و حق با اوست

ما همه ذره‌ایم و او خورشید
ما همه قطره‌ایم و دریا اوست

محفل‌آرای بزم وادی طور
مشعل‌افروز طور سینا اوست

آنکه لعل لبش به وقت سخن
کند احیا دوصد مسیحا اوست

آنکه بیرون کشد ز چنگ غروب
قرص خورشید را به ایما اوست

آنکه در بارگاه قرب خداست
محوِ رخسارِ حقْ سراپا اوست

آنکه در گوش خاکیان گوید
قصۀ راز آسمان‌ها اوست

از شرف آنکه روی دوش نبی
جای دست خدا نهد پا اوست

با نبی آنکه گفت در خلوت
رازِ معراجْ آشکارا اوست

آنکه هر دم زحال قاتل خویش
شود از روی لطف جویا اوست

آنکه در حقّ دشمنان کرده‌ست
رحمت و شفقت ومدارا اوست

او مسمّا و دیگران همه اسم
غیرِ او جمله لفظ و، معنا اوست

دل «پروانه» می‌تپد از شوق
هر کجا شمعِ محفل‌آرا اوست

گفتم: ای دل که کیست دلدارت؟!
آهی از دل کشید و گفتا: اوست!

**که علی دست قادر ازلیست**
**رشتۀ ماسوی به دست علیست**

[^1]: مَشکو یا مُشکو: بت‌خانه.
[^2]: رامِشْگر: مطرب؛ نوازنده و خواننده.
[^3]: لولی: بانشاط، سرمست، باده‌نوش.