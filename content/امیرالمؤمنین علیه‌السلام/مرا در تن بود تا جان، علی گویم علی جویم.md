---
tags:
  - "#امیرالمؤمنین"
  - "#امیرالمؤمنین/مدح"
  - "#موافق_علی_شاه_اصفهانی"
زبان شعر:
  - فارسی
نوع محتوا:
  - شعر مدح
پدیدآور: موافق‌علی‌شاه اصفهانی
قالب شعر:
  - قصیده
---
مرا در تن بُوَد تا جان، علی گویم، علی جویم
چه در پیدا چه در پنهان، علی گویم، علی جویم

به کامم تا زبان باشد، زبان تا در دهان باشد
به هر لفظ و به هر عنوان، علی گویم، علی جویم

ز قدسیّات سُبحانی، هم از آیات قرآنی
به هر تفسیر و هر تبیان، علی گویم، علی جویم

اگر سَبّاحِ در بحرم، وگر سیّاحِ هر شهرم
به هر مرز و به هر سامان، علی گویم، علی جویم

علی مولای درویشان، صفابخشِ دلِ ایشان
به هر دردی پیِ درمان، علی گویم، علی جویم

نخواهم جز علی دینی، نه جز آئینش آئینی
به هر دَم از سَر ایمان، علی گویم، علی جویم

چو بلبل گر به بستانم، به یاد شاهِ مردانم
به هر نغمه به هر اَلحان، علی گویم، علی جویم

ز مهرش مست و حیرانم، غم و شادی نمی دانم
چه در باغ و چه در بستان، علی گویم، علی جویم

من آن مرغ شبآویزم، به ذکر او سحرخیزم
همه شب با هزار افغان، علی گویم، علی جویم

بر آرم سر چو در محشر، به یاد ساقی کوثر
علی سلطان انس و جان، علی گویم، علی جویم

«موافق» گر دل‌آگاهی، مجو غیر از علی شاهی
همی گو از دل و از جان: علی گویم، علی جویم

موافق‌علی‌شاه اصفهانی
