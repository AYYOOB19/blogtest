---
tags:
  - "#پیامبر/مدح"
  - "#عید_مبعث"
  - "#آیت_الله_غروی_اصفهانی_کمپانی"
زبان شعر:
  - فارسی
نوع محتوا:
  - شعر مدح
پدیدآور: آیت‌الله کمپانی
قالب شعر:
  - ترجیع‌بند
---
صبح سعادت دمید، یاد صَبوحی به خیر
صومعه بر باد رفت، دور بیفتاد دِیر
یار غیور است و نیست نام و نشانی ز غیر
دم مزنید از مسیح عذر بخواه از عُزِیر
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

وادی بطحای عشق بارقۀ طور شد
سینۀ سینای عشق باز پُر از نور شد
یا سرِ سودای عشق باز پُر از شور شد
یا که ز صهبای عشق عاقله مخمور شد
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

کشور توحید را شاهِ فلک‌فَر رسید
عرصۀ تجرید را چشمۀ خاور رسید
روضۀ تَغرید[^1] را لالۀ احمر رسید
گلشن امّید را نخل شکربَر رسید
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

شاهد زیبای عشق شمع دل‌افروز شد
طور تجلای عشق باز جهان‌سوز شد
لعل گهرزای عشق معرفت‌آموز شد
در دل دانای عشق هرچه شد امروز شد
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

روز عنایت رسید ز مبدأ فیض و جود
یا به نهایت رسید قوس نزول و صعود
یا که به غایت رسید حدّ کمال وجود
سِرّ ولایت رسید به منتهای شهود
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

قبلۀ اهل یقین حَلَّ بِوادی مِنیٰ
کعبۀ اسلام و دین یافته اقصَی‌المُنیٰ
کیست جز آن نازنین نغمه‌سرای «أنا»
نیست جز آن مَه‌جبین رواق بزمِ دَنیٰ
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

سکۀ شاهنشهی به نام خاتم زدند
رایت فرماندهی به عرش اعظم زدند
کوس رسول‌اللَهی در همه عالم زدند
به گوش هر آگهی ساز دمادم زدند
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

معنیِ امّ‌الکتاب صورت زیبا گرفت
نسخۀ فصل‌الخطاب منطق گویا گرفت
منطق معجزمآبْ عرصۀ دنیا گرفت
جمال عزتْ نقابْ ز روی والا گرفت
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

از حرمِ لامکان عقل نخستین رسید
از افق کُن فَکانْ طلعتِ یاسین رسید
ز بهر لب‌تشنگان خضر به بالین رسید
به گمرهان جهان جامِ جهان‌بین رسید
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

شاهدِ غیبِ مصون پرده برانداخته
رابطۀ کاف و نون، کار جهان ساخته
عقل به دشت جنون ز هیبتش تاخته
زهره همی تاکنون به نغمه پرداخته
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

ز اوج اختر گذشت موج محیط کرم
ز سدره برتر گذشت نخل علوم و حِکَم
پایۀ منبر گذشت از سر لوح و قلم
از سر و افسر گذشت خسروِ مُلکِ عَجَم
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

تاج سر عقل کل باجْ ز کیوان گرفت
ز انبیا و رُسُلْ بیعت و پیمان گرفت
ز هیبتِ او مُثُل، راهِ بیابان گرفت
بر سر هر شاخ گل، زمزمه دستان گرفت
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

رایت حق شد بلند، سرّ حقیقت پدید
به طالعی ارجمند طالع اَسعَد دمید
دوای هر دردمند امید هر ناامید
بگوش هر مستمند صلای رحمت رسید
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

چنان بسیطِ زمین دائرۀ ساز شد
که از مقامِ مَکین روح به پرواز شد
بر آن دل نازنین به نغمه دمساز شد
«مفتقرِ» دل‌غمین غنچه‌صفت باز شد
**خواجۀ عالم نهاد تاجِ رسالت به سر**
**عرصۀ گیتی گرفت از قدمش زیب و فر**

آیت‌الله شیخ محمدحسین غروی اصفهانی (کمپانی) رضوان‌الله‌علیه

[^1]: تغرید: پرندۀ خوش‌آواز.