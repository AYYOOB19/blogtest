---
tags:
  - "#اهلبیت/مدح"
  - "#اهلبیت"
  - "#امام_زمان/دعای_ظهور"
  - "#امام_زمان"
  - "#امام_حسین"
  - "#امام_حسین/مرثیه"
  - "#فؤاد_کرمانی"
زبان شعر:
  - فارسی
نوع محتوا:
  - شعر مدح
پدیدآور: فؤاد کرمانی
قالب شعر:
  - مسمط
---
مخمّسی است بسیار نفیس از آثار فؤاد کرمانی رضوان‌الله‌علیه، که در نسخ خطی هم مخاطب اصلی آن را تصریح‌شده نیافتم.
می‌توان در مجالس خطاب به تمام چهارده معصوم یا هریک از آنان خواند. ایشان پس از بیان مفصلی از مدح و منقبت ائمۀ معصومین، مختصر ذکری از مصائب سیدالشهداء می‌کند و با اشعاری در طلب ظهور امام زمان علیه السلام، مطلب را پایان می‌دهد. اشعاری است که حقیقتاً حال انسان را تغییر می‌دهد. رحمة الله علیه، رحمةً واسعة.
## مدح چهارده معصوم علیهم‌السلام
ای سماوات حقیقت را شما شمسِ شموس
وز بقاتان عالم و آدم، ظَلالی یا عُکوس
زنده از اشباحتان، اجساد و ارواح و نفوس
مهرۀ عاجِ زمین در زیر چرخِ آبنوس
**هر دو چون گویی است، گویی نزدِ چوگانِ شما!**[^2]

خلقتان در مبدئیّتْ اسبق از لوح و قلم
وز کتاب آفرینش نقطۀ اول‌رقم
نفْسِتان روحِ عطا، اصلِ کرم، ذاتِ هِمَم[^3]
بر خلایق از شما مفتوحْ ابوابِ نِعَم
**ماسوَی‌اللَهْ ریزه‌خوارِ خوانِ احسان شما**

حق شما را آفرید از قدرت بی‌مثل و چون
بندگانی با سکون در زیر چرخِ بی‌سکون
چون شما را پا نرفت از خطّ فرمانش برون
خواست معمارِ ازل، این نُه رواقِ بی‌ستون
**بر زمین ناید فرود، الّا به فرمانِ شما**

تا شما را غوث خود خوانند ابدالِ زمان
غیثِ رحمت نازل آید بر زمین از آسمان
لطفِ ربانی است ایجاد شما، بر انس و جان
در جهان گسترده‌اید از جودْ خود خوانی بی‌کران
**هرکسی را نعمتی مقسوم از خوانِ شما**

لُجّۀ امکان که فوقش موج و فوقِ او سحاب
ظلمتش بالای ظلمت، جلوۀ آبش سراب[^4]
عالم بیداریَش در چشمِ عالَم خوابِ خواب
اندرین ظلمت‌سرا کآمد حجاب‌اندر‌حجاب
**تافت خورشیدِ حقیقت از گریبانِ شما**

ای قِباب[^1] نور، کآمد عرشتان ظلّ ظَلیل
در «بیوت ذکرِ»[^5] موصوف از خداوند جلیل
بلکه بر اوصافتان، اخلاقتان باشد دلیل
کآنچه حقْ اسماء حسنیٰ داشت و اوصاف جمیل
**مر شما را داد و اَلحَقْ بود شایان شما**

ماسوَی‌اللَه نزد اشراق شما در انتساب
همچو ذرات‌اند موجود از وجود آفتاب
یا ز دریای شما کف‌‌اند و موج‌اند و حباب[^6]
ای بُحورِ علم و عرفان کز مشیّت تا کتاب
**هیچ غواصی نداند عمق و پایان شما**

چون نیاید در تعقّل ذات بحتِ باتِ[^7] حق
عقل را عرفانِ حق، فکر است در آیات حق
نیست ممکن را چو ممکنْ معرفت در ذات حق
پیش صاحبدل که حق را بیند از مرآت حق،
**دیدن حق چیست؟! دیدن روی رخشان شما**

بندگانی را که هستی در جلال حق فناست
نیستی‌شان نیست هرگز، چون فناشان در بقاست
آری آری! هرکه از خود نیست شد، هستِ خداست
در عبودیّت چو اشراق ربوبیّت رواست
**بر مقامِ خود از این رتبه‌سْت برهان شما**

گفت یزدان: «من نگُنجم در زمین و آسمان
در دلِ مؤمن بگنجم وَ انْدر او باشم نهان!»[^8]
ای ز نورِ بی‌نشانْتان، چهرِ مومن را نشان
چون خدای لامکان را در شما باشد مکان
**سجده آرد آسمان بر خاک ایوان شما**

فکرتان پرّنده‌عنقایی است در قافِ وجود
نزد او یک دانه باشد عالم غیب و شهود
هم بر این قافش نزول و هم از این قافش صعود
در نزول و در صعودش، ذکر خلّاقِ وَدود
**تا بوَد از اوجِ او تا عرشِ رحمان شما**

تا خدا بار امانت را به انسانی سپرد
نفس انسانی نبُرد این بار و در عصیان بمرد
هیچ‌کس در استقامت، گوی از این میدان نبُرد
حیرت از نفس شما دارم، که اینجا پا فشُرد
**تا به سر در ترکِ سر شد، عهد و پیمان شما**

شیخ و زاهد پرده‌ها بستند با دستِ گمان
کآفتابِ فضلتان در پرده‌ها باشد نهان
نِی تسلسل پرده شد اینجا، نه تحقیقِ لسان
دست عقل آورد چون پای عمل را در میان
**سِحرِ فرعونِ زمان را خورد ثُعبانِ شما**

معرفت چون از یقین آمد نه از روی گمان
بندگی از خوف دوزخ نیست، وز شوق جنان
کس نکرد این بندگی را در مقامِ امتحان
این عبادت از شما سر زد به ترک جسم و جان
**رحمتِ جان‌آفرین بر جسم و بر جان شما**

چون حجابِ هر وجودی، ظلمت ماهیّت است
عارف یزدان نباشد هرکه را اِنّیّت است
معنی رِجْس و دَنَس، در رتبۀ خلقیّت است
چون شما را رجسِ خلقیتْ برون از نیّت است
**آمد از حق آیۀ تطهیر در شأن شما**

مظهر اوصاف یزدان است انسانِ تمام
لیک باشد همچو عنقا ذات معروفی بنام
آنکه انسان تمام است، آن کدام است؟ آن کدام؟!
جز شما کس نیست انسانِ تمام اندر مقام
**کآمد اخلاقِ شما برهانِ عنوان شما**

ذات یزدان را که عارف نیست جز ذاتش به ذات
وز مشیّت کرده عِلمش خلق ذات کائنات
جز شما بر ذات او، کس نیست مرآتِ صفات
حق تجلی کرد، از نور شما بر ممکنات
**ای که جانِ ممکنات از جانْ به قربان شما**

بر مقاماتِ شما کس را نباشد دسترس
سِرِّ حق آری کجا گردد به دستِ خلقْ مَس
معنیِ انسان شما را زیبد اندر خلق و بس
در صفات ذاتِ انسانی نباشد  هیچ‌کس
**گر چنین باشد صفاتِ ذاتِ انسانِ شما**

هیچ‌کس را جز شما آگاهی از الله نیست
کس به جز الله، از سِرِّ شما آگاه نیست
آری آری هر گدا را قرب شاهنشاه نیست
بر عقول خلق، کایشان را به وحدتْ راه نیست
**باب عرفانِ خدا مسدود ز عرفان شما**

مظهر ذات خدایید ای سلاطینِ اجل
جلوۀ ارض و سمایید ای مصابیح ازل
فِعلِتان تیرِ خلل افکنده بر قلبِ مِلَل
انبیا را چون نبود این پایه در علم و عمل
**عقل‌ها را دانش آمد محو و حیرانِ شما**

ای فروغ چِهرِتان بر شمس فطرت مُستَدِل
علمتان در لیل مُظلِم، چون سراجِ مُشتَعِل
خلق از گفتارتان در خلق روح معتدِل
کان که را اهل حقیقت یافتم با چشم دل
**در حقیقت بود طفلی از دبستان شما!**

ای صفات ذات یزدان را طلسمات و کُنوز
نورتان تا هست، یزدان در ظهور است و بروز
مخفی اندر صدرتان اسرار علم است و رموز
با چنین گل‌ها که ما چیدیم از این گلشن، هنوز
**غنچه‌ها نشکفته دارد باغ و بستان شما**

در دو عالَم بر شما داد آنچه حق را نعمت است
وانکه نشناسد شما را، نعمتش هم نِقمَت است
آری آری بهر عالِم هر دو عالَم جنّت است
کافران را چون به عالمْ جنت اندر غفلت است
**جنتِ کافر از این باب است زندانِ شما**

حق‌تعالی را ز هر شیئی بروز قدرتیست
و ز خدا هر بنده‌ای را در مذاقی نعمتیست
خلق را در فرق نعمت از مشیّت حکمتیست
انبیا را هریکی در رتبه قصر و جنّتیست
**جنّت هریک بود عکسی ز رضوان شما!**

عالَم دنیا که عالِم دانَدَش دارالغرور 
نشئۀ عقبیٰ که مؤمن خواندش دارالسُّرور
پیش ارباب حقیقت، در بطون و در ظهور
این جهانِ مُدْلَهِمْ[^9] وآن عالَمِ با فَرّ و نور
**در حقیقت چون دو خارند از گلستانِ شما**

مَدْرَسِ امکان بسی علّامه پَرْوَرْد و ادیب
نِی ادیب از سِرِّ قرآن آگه آمد نِی لَبیب
آری از سرّ حبیب آگه نباشد جز حبیب
بر شما ای حاملان سِرّ سبحانی نصیب
**گشت میراث نبوّت علمِ قرآنِ شما**

آن لقائی را که موسی خواست اندر ما سَئَل
﴿لَن تَرانی﴾ آمدَش از خالق عزَّ و جَل
وز پسِ چندین حجابْ آن نورِ بی‌شِبه و بَدَل
چون تجلی کرد بر موسی‌بن‌عمران در جَبَل[^10]
**پرتویی بود از شعاع نورِ سلمانِ شما!**

حق‌تعالی جسمِ آدم را چو از خاک آفرید
طبع هر جزئی ز عضوش را به روحی پرورید
جسمِ آدم را به هر عضوی کمال از حق رسید
لیک آن روحی که از خود در تنِ آدم دمید
**بود در گوشِ دلش از راه تبیان شما**

ای کلامِ پاکتان چون ذاتِ نور اندر اثر
وز فروغ او منوّر، دیدۀ صاحب‌نظر
قلبتان بحرِ حقیقت، قولتان دُرّ و گهر
حَبَّذا عقلی که شد غوّاص و از نور بصر
**بُرد زین بحرِ حقیقتْ دُرّ و مرجانِ شما!**

با وجود حق، وجود خلق دیدن، باطل است
خلق را با حق نبیند آنکه نفْسِ کامل است
خائف از مخلوق آن باشد که از حقْ غافل است
مدحِ ﴿لا خَوْفٌ علیهم﴾ کز مشیّت نازل است
**بر شما باشد که از حق نیست نسیانِ شما**

پیش فرمان الهی کیست کز فرط اَمَل
تا بگیرد جز شما در قولْ سبقت بر عمل
بندگی این است آری چون تهی شد از خَلَل
ور نه این ایمان که ما داریم کفر است و دغل
**جز که بخشد کفر ما را حق، به ایمانِ شما**

حالِ ما اندر نماز، احوال مخمورِ است و مست
کی چنین حال است حاشا در نمازِ حق‌پرست
هست این معراجِ ما در پستی افتادن ز پست
عمر در غفلت به سر شد، دامن تقوا ز دست
**ای ذوات پاک! دستِ ما و دامانِ شما**

گرچه ما را نزد حق از فرط زَلَّت، ذِلّت است
دستمان بر دامن پاکانِ صاحب‌عزت است
الحق از حقْ بر وجودِ ما کمالِ منّت است
چون در این دوری، که عالم ظلمت اندر ظلمت است
**کرد بر ما روشن از چهرِ فروزان شما**

پیش بینایانْ ظهورِ شمس را تأویل نیست
نور یزدان را در اوهام و ظنون تحویل نیست
سنت‌اللَه را ز تغییرِ زمان تبدیل نیست
فیضِ حق را در عوالم لحظه‌ای تعطیل نیست
**مشرق است از مشرقی هر روز لَمْعانِ شما**

زنده چون نبَود ز ایمانِ حقیقی جانِ خلق
بی‌طمع هرگز نباشد کفر یا ایمانِ خلق
انبیا را امتحان کردن نباشد شأن خلق
کِی بگنجد امرِ حق در کفۀ میزان خلق؟!
**جز شما را عقلِ ما سنجد به میزانِ شما**

پادشاه مُلکِ دین، از سلطنت معزول نیست
آنکه منصوب خدا شد تا ابد مخذول نیست
کشتۀ بامعرفت در معرفت مقتول نیست
دوستان را این کلام از دشمنان مقبول نیست
**گر بگویند از شهادت هست خِذلان شما**

از پی قدرت‌نمایی، دستِ سلطان قِدَم
مُلکِ هستی را برون آورد ز اقلیمِ عدم
لطف‌ها از قهرها بنمود و انوار از ظُلَم
خواست تا سامانِ عالَم را زند دستش به هم
**بی‌سر‌و‌سامان به عالَم داد سامانِ شما**

زین یمِ امکان که از خونابه آمد مال‌مال
قِبطیان[^11] خون می‌خورَند و سِبطیان[^12] آبِ زلال
هرکه بینی در مَرایا خویش را بیند جمال
کاملان جُستند آثارِ شما را در کمال
**ناقصان از نقص خود دیدند نقصانِ شما**

مِهرِ گردون را که عالم از فروغش باضیاست
گر نبیند چشم نابینا برِ بینا سزاست
پیش کوران، طلعت زیبا نشان دادن خطاست
شمس رخسارِ شما را پرده‌ها از چشمِ ماست
**ورنه عار از پرده دارد، چهرِ تابان شما**

دام گیسوتان نه تنها پای‌بندِ ما بوَد
هرکه را مغزیست اندر سر درین سودا بوَد
دل به زیبایان ندادن کارِ نازیبا بوَد
و آنکه را یعقوب‌سیرتْ دیدۀ بینا بوَد
**یوسفِ دل، دیده در چاهِ زَنَخدانِ شما**

دستِ قدرت مُلکِ دنیا را چو مُلکِ آخرت
آفرید از حُسنِ خلقت، در علومِ مَرتَبَت
خود شما را در هر دو سلطانید، دو صاحب‌منقبت
لیک دنیا را نبودی چون بقا در سلطنت
**حق عطا کرد این ریاست را به شیطانِ شما**

آنکه در وی منطوی آمد جهان‌های کبیر
همّتش کِی سلطنت خواهد در این ملک صغیر؟!
دیو چون دلبستگی دارد به این مُلکِ حقیر
گیرد از دست سلیمان، خاتم و تاج و سَریر
**زین سبب دیوِ شما آمد سلیمانِ شما!**

عالَمی کآمد سلاطین را در اوج منزلت
چوب [و] تخت و سنگ، تاج و خاک و خشتی مملکت
بلکه چندی این بزرگی هم بر ایشان عاریت
کِی چنین ملکی شما را زیبد اندر معرفت؟!
**بلکه دارد زین ریاست ننگ، دربانِ شما**

آری آری اولیا را سلطنت در بندگی است
نزدشان مُلک دو عالم مایۀ شرمندگی است
شد مسیح از بندگی بر دار و مرگش زندگی است
چون شما را در جهانِ بندگی پایندگی است
**سلطنت در بندگی‌تان داد سلطان شما**

حرز شاهان جهان از بندگی شد نامتان
با خدا باقیست هم آغاز و هم انجامتان
چون به ناکامی شد از ایام حاصل کامتان
در جهانْ ایامِ ربّانی بوَد ایّامتان
**تا زند دور آسمان، دور است دوران شما**

مُرده سلطانیست کاندر سلطنت مغرور شد
اولیا را کشت و از دیدار ایشان کور شد
آری آری کشته آن باشد که از حق دور شد
ورنه منصور از شهادت زنده و منصور شد
**قطره‌ای چون خورده بود، از آب حَیوان شما**
## در بیان مصائب سیدالشهداء علیه السلام
امتحانات خدا در بحرِ زَخّارِ[^13] قضا
لطمه‌ها زد از بلایا بر وجود انبیا
اولیا را کرد هر فوجی به موجی مبتلا
لیک طوفان بلا چون موج زد در کربلا
**گشت طوفان‌های عالَم غرقِ طوفانِ شما**

این شهادت طُرفه‌برهانیست بر عبدِ شَکور
کامتحان است اولیا را از خداوندِ غیور
وین شرف مانْد از شما باقی، در ادوار و دُهور
کاین شهادت را شهادت‌ها بوَد تا نفخِ صور
**همچو نفخ صور بر ایمان و ایقان شما**

آن حسینی را که دشمن کشت پیش چشمِ دوست
چشم دشمن کور! اینک عالمی مجذوب اوست!
عاشقان را سرخ‌رویی، الحق از خونِ گلوست
وین سعادت در شهادت انبیا را آرزوست
**تا رهی یابند از این نسبت به ایمان شما**

خلق را چون عمر در طیّ مکان است و زمان
نیست در طیّ زمان، بر خلقْ عمرِ جاودان
خلقت انسان اگر خُسر است اما بی‌گمان
چون شما را سِیْرِ دلْ فوق زمان است و مکان
**نیست همچو خسروان از مرگْ خسرانِ شما**
## ##مدح چهارده معصوم علیهم السلام
ای فروغ عِلمِتان، مصباحِ مِشکاتِ وجود
پرتو اشراقتان خورشیدِ مرآت وجود
باشد از نور شما موجود، آیاتِ وجود
راه ظُلْماتِ عدم پویند ذرّاتِ وجود
**گر نباشد در وجود از جودِ سَرْیان شما**

معتقد جمعی که: «حق از خلق در رتبتْ جداست!»
معترف قومی که: «با خلق است، لیکن در خفاست!»
گر ز من پرسند حق‌جویان که: «حق اندر کجاست؟»
من همی گویم که: «حق هم در شما، هم با شماست!»
**ای شما زآنِ حق و حق تا اَبد زآنِ شما**
## خطاب به امام زمان أرواحنا فداه
قرنِ ظلمانیست این، کز غربِ عالم تا به شرق
هرکه را بینم در این دریای ظلمت گشته غرق
عارفان خود را نمی‌بینند جز با نورِ برق
پردۀ این ظلمت از عالم نخواهد گشت خَرق
**تا برون از پرده ناید سِرِّ پنهان شما**

ای در اسماءِ خدا، هر اسمتان در ظلِّ اسم
در طلسماتِ عوالم، نقشتان اعظمْ‌طلسم
چون نباشد جسمتان را سلطنت در مُلکِ جسم
جسمِ عالم را خلل‌ها آمد از پِیْ قِسم‌قِسم
**بیش از این گویی ندارد تاب هجران شما!**

ریخت از بعدِ شما، شیرازۀ عالم ز هم
کشتی خَلق از نفاق افتاد در بحرِ عدم
قهر یزدان شعله‌ها افکند بر جان اُمَم
در سکون آرید عالم را به تشریفِ قَدَم
**کاین تزلزل در زمین باشد ز حِرمانِ شما**

بی‌وجودِ «عالِم»[^14] از خونْ ارضِ عالَمْ گشت رنگ
مشتعل شد نارِ حق در روم و ایران و فرنگ
تودۀ غبرا سراپا گشت یک میدانِ جنگ
الغیاث ای غوثِ اعظم! تا به کِی صبر و درنگ؟!
**وقت آن آمد که باشد آنِ جولانِ شما!**

ای تماشاتان به چشم دل تماشای خدا
بوده حق در چهره‌تان مقصود از ذکر لقا
تا به کِی در پرده باید داشت روی حق‌نما؟!
بُرقَعِ غیبت براندازید از ظلمت، که ما
**روی حق را بنگریم از روی خوبانِ شما**

زندگانی بی‌شما در زندگانی مردن است
وز جهان در تنگنای خاک، حسرت بردن است
زیستن بی‌روی جانان، جانِ خود آزردن است
اهل تن را عیش از آن رو خفتن است و خوردن است،
**چون ندارند این بهائم، فهمِ عرفانِ شما**

جز شما اوصاف هر شاهی نمی‌گوید «فؤاد»
هر گلی را از گلستانی نمی‌بوید «فؤاد»
وز طریق حق به هر راهی نمی پوید «فؤاد»
در دو عالم جز شما غوثی نمی جوید «فؤاد»
**چشمِ همت از شما دارد ثناخوانِ شما!**

فؤاد کرمانی

[^1]: جمع «قبّه»
[^2]: مُهره: گوی. عاج: مادۀ سفید و سختی که زیر دندان قرار دارد. «مهرۀ عاج»: آن گوی سفید (کنایه از زمین). آبنوس: معنای تیره‌رنگ و کبود است (کنایه از آسمان). با توجه به اینها، ظاهراً معنای بیت می‌شود: این زمینِ و این آسمان کبود، هر دو انگار مثل یک گوی، تحت اشراف و تصرف چوگانِ ولایت شما هستند و شما مثل کسی که چوگان بازی می‌کند، بر این زمین و آسمان تسلط دارید. این بیت دلالت بر ولایت تکوینی ائمه علیهم السلام دارد.
[^3]: همم: جمع همّت؛ به معنای «اندیشۀ بلند».
[^4]: اشاره است به آیۀ: ﴿أَوْ كَظُلُمَاتٍ فِي بَحْرٍ لُجِّيٍّ يَغْشَاهُ مَوْجٌ مِنْ فَوْقِهِ مَوْجٌ مِنْ فَوْقِهِ سَحَابٌ ظُلُمَاتٌ بَعْضُهَا فَوْقَ بَعْضٍ إِذَا أَخْرَجَ يَدَهُ لَمْ يَكَدْ يَرَاهَا وَمَنْ لَمْ يَجْعَلِ اللَّهُ لَهُ نُورًا فَمَا لَهُ مِنْ نُورٍ﴾. (نور، 40)
[^5]: اشاره است به آیۀ ﴿فِي بُيُوتٍ أَذِنَ اللَّهُ أَنْ تُرْفَعَ وَيُذْكَرَ فِيهَا اسْمُهُ يُسَبِّحُ لَهُ فِيهَا بِالْغُدُوِّ وَالْآصَالِ رِجَالٌ لَا تُلْهِيهِمْ تِجَارَةٌ وَلَا بَيْعٌ عَنْ ذِكْرِ اللَّهِ وَإِقَامِ الصَّلَاةِ وَإِيتَاءِ الزَّكَاةِ ۙ يَخَافُونَ يَوْمًا تَتَقَلَّبُ فِيهِ الْقُلُوبُ وَالْأَبْصَارُ﴾. (نور، 36 و 37)
[^6]: بیت از نظر وزن به نظر صحیح نیست.
[^7]: بات: قاطع و برنده. 
[^8]: 	بحارالأنوار، ج 20، ص 209: «لَم یَسَعُنی سَمائی و لا أرضی، و وَسَعَنی قلبُ عبدي المؤمن.»
[^9]: مُدلَهِم: تاریک و بسیار سیاه.
[^10]: سورۀ اعراف، آیۀ 143: ﴿وَلَمّا جاءَ موسىٰ لِميقٰتِنا وَكَلَّمَهُ رَبُّهُ قالَ رَبِّ أَرِنى أَنظُر إِلَيكَ قالَ لَن تَرىٰنى وَلٰكِنِ انظُر إِلَى الجَبَلِ فَإِنِ استَقَرَّ مَكانَهُ فَسَوفَ تَرىٰنى فَلَمّا تَجَلّىٰ رَبُّهُ لِلجَبَلِ جَعَلَهُ دَكًّا وَخَرَّ موسىٰ صَعِقًا فَلَمّا أَفاقَ قالَ سُبحٰنَكَ تُبتُ إِلَيكَ وَأَنا۠ أَوَّلُ المُؤمِنينَ﴾.
[^11]: قبطیان ساکنان مصر بودند که به حضرت موسی ایمان نیاوردند؛ و در اینجا کنایه از هر کسی است که در مقابل ولیّ زمانش ایمان سرِ تسلیم فرود نیاورَد.
[^12]: سبطیان: ایمان‌آورندگان به حضرت موسی بودند؛ و در اینجا کنایه از هرکسی است که به ولیّ زمانش ایمان بیاورد.
[^13]: زَخّار: پُرآب و لبریز و مَوّاج.
[^14]: می‌توان «عالَم» خواند، به این معنا که: بدون «وجود و حقیقتِ عالَم» که همان امام زمان باشد، چنین و چنان شده است. و می‌توان «عالِم» خواند، که بدون وجودِ عالِم حقیقی (چه علماء ربّانی‌ای که به امر خدا بر زمین حکومت بکنند، و چه شخص امام زمان علیه السلام) چنین و چنان شده است. اوّلی کمی تکلف‌بارتر به نظر می‌رسد.