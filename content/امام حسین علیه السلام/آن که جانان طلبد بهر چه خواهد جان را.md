---
tags:
  - "#امام_حسین"
  - "#امام_حسین/مدح"
  - "#فؤاد_کرمانی"
زبان شعر:
  - فارسی
نوع محتوا:
  - شعر مرثیه
  - شعر مدح
پدیدآور: فؤاد کرمانی
قالب شعر:
  - قصیده
---
آنکه جانان طلبد، بهر چه خواهد جان را؟!
ترک جان گوی اگر می‌طلبی جانان را

قرب جانان هوس هر دل و جانیست ولی
دل کسی داد به جانان که نخواهد جان را

دَعویِ عشق و محبت نه به حرف است حکیم!
باید از خون گلو زد رقمْ این عنوان را

عشق را دعوی دین بر سر میدان بلاست
مرد خواهم که نهد پای سر میدان را

بندگان را همه بر لقمه نظر باشد و بس
چشم هر بنده ندارد نظرِ لقمان را

عاشقانْ سلطنتِ مُلکْ تمنّا نکنند
عشق در مُلکِ طلب بنده کند سلطان را

تا نمیری ز خودی، زنده نگردی به خدای
نفیِ کفر است که اثبات کند ایمان را

بر تمنای شهادت به شهادت رقم است
اولیا را ز خدا چون نگری قرآن را

چون تمنای شهادت ز خدا حجّتِ اوست
ما نخواهیم ز حجت به جز این برهان را

انقطاع است ز عالم، ثمرِ علم و عمل
میوۀ پخته بریزد ز شجر، بستان را

عالِم آن است که آزادیِ عالَم طلبد
کامل آن است که از خلق بَرَد نقصان را

کیست آن بندۀ زیبنده به جز نفس حسین؟!
که به لطفی اثر از قهر بَرَد یزدان را

بحرِ موّاج کرم اوست که با تشنه‌لبی 
نخورد آب و دهد آبْ لبِ عطشان را

خالقِ عزّوجل کرد ز ایجادِ حسین
ختمْ بر امتِ خاتمْ کرم و احسان را

دید پیش از گِلِ ما بارِ گُنه بر دلِ ما
کآفرید از پی این درد خدا درمان را

غرق طوفان گناهیم و به یک قطرۀ اشک
فضلِ آن بحر کرم بین که خَرَد طوفان را

مظهر اسمِ «عَفُوّ» است چو این منبع جود
مغفرت جوی و بدین اسم بجو غفران را

رحمتِ واسعه نامش برِ خاصانِ خداست
که رحیمیّت از این اسم بُوَد رحمان را

یاد ابروش به چشمِ دلِ من شمشیریست 
که بدین تیغْ موحِّد بُکُشد شیطان را

گر به خود ظنّ گنه بُرده به ذاتش خللیست
آن که واصل شده این رحمتِ بی‌پایان را

اسم اعظم به خدا اوست در اسماءِ خدا
در طلسمی که خِرَد بسط دهد عرفان را

گر شفاعت به کفِ اوست بر آنم که به کف 
برنگیرند به دیوانِ عملْ میزان را

کردگار از صفت عدل که با حضرت اوست 
داد فرمانِ سَقَر، بندۀ نافرمان را

حتم شد نارِ جهنم چو ز سلطان قِدَم
بر بنی‌آدم اگر زد قَدَمِ عصیان را

آفتاب از افقِ جود برآمد که: «منم
آنکه از پرتوِ خود نور کند نیران را!»

شاهِ اقلیمِ فُتُوَّت عَلَم افراشت که: «من
دستگیری کنم این امت سرگردان را!»

نوع خود را بدهم جان و ز جانان بخرم
تا ببینند ملائکْ شرفِ انسان را 

گوی سبقت به کَرَم دربَرَم از عالمیان 
تا نگیرند پس از من، به کَرَمْ چوگان را

غیرِ من پیش کمان‌خانۀ تقدیرِ خدا
کیست آن بنده که بر دل بخرد پیکان را؟!

من همان شیر خدایم که به شمشیرِ خدا
بدهم جان و دمادم بستانم جان را

روز من روز وصال است و شبم روز وصال
دیده‌ام خواب ندیده است شب هجران را

مقصدِ ممکن و واجب همه تشریفِ من است
نقطۀ قطبْ منم دایرۀ امکان را

داده‌ام چون ز ازل دستْ به سر دادنِ خویش
می‌دهم سَر که به سر باز بَرَم پیمان را

این چنین شد ز ازل شرط عبودیّتِ من
که به خون غلطم و تقدیس کنم سبحان را

منم آن شمع محبت که در این محفلِ عشق
روشنایی دهم از شعله دلِ مهمان را

پای‌بندِ سر و جان را غم سامان خطر است[^1] 
آنکه سر داد چه اندیشه کند سامان را؟!

تا به دامان زَنَدَم دست گنهکار، مُحِب
زده‌ام بهر شفاعت به کمرْ دامان را

با ولای تو مرا از خطرِ نفْس چه باک؟!
کید ساحر چه کند معجزۀ ثُعبان را؟!

تا امان یافته در کشتیِ عفوِ تو «فؤاد»
هرگز اندیشه ندارد خطرِ عمّان را

فؤاد کرمانی

[^1]: بیت را نتوانستم از نظر وزن تصحیح کنم. در نسخۀ خطی هم همین‌طور بود.