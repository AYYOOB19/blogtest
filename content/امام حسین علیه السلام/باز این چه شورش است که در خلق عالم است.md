---
tags:
  - "#امام_حسین"
  - "#امام_حسین/مرثیه"
  - "#محتشم_کاشانی"
زبان شعر:
  - فارسی
نوع محتوا:
  - شعر مرثیه
پدیدآور: محتشم کاشانی
قالب شعر:
  - ترکیب‌بند
---
بخش‌های زیادی از این ترکیب‌بند جناب محتشم کاشانی، با وجود شهرت، در بسیاری از مجالس خوانده نمی‌شود و مهجور مانده است.
روی این جهت، برای دسترسی آسان‌تر، از نظر محتوایی به بخش‌هایی تقسیم شد. اما روش شاعر به‌گونه‌ای است که گاهی یک محتوا از انتهای بندِ قبل، آغاز شده است یا در میانۀ بند پایان می‌یابد؛ برای نمونه، بندهای هشتم و نهم و دهم را ببینید. این مسئله باعث می‌شود که تقسیم‌بندیِ محتوایی اشعار با شروع و پایان یک بند مطابق نباشد. بدیهی است که این تقسیم‌بندی صرفاً جهت دسته‌بندی است، ولی ذاکر می‌تواند ابیاتی که در تقسیم‌، جزو موضوع قبل یا بعدی محسوب شده را نیز بخواند.
### هلال محرم
۱
باز این چه شورش است که در خلق عالم است؟  
باز این چه نوحه و چه عزا و چه ماتم است؟

باز این چه رستخیز عظیم است کز زمین  
بی‌نفخ صور خاسته تا عرش اعظم است؟

این صبح تیره باز دمید از کجا کز او  
کارِ جهان و خلق جهان جمله درهم است؟

گویا طلوع می‌کند از مغرب آفتاب  
کآشوب در تمامی ذرّات عالم است

گر خوانمش قیامت دنیا بعید نیست  
این رستخیزِ عام که نامش محرّم است

در بارگاه قدس که جای ملال نیست  
سرهای قدسیان همه بر زانوی غم است

جنّ و ملک بر آدمیان نوحه می‌کنند  
گویا عزای اشرف اولاد آدم است

خورشید آسمان و زمین، نور مشرقین  
پروردۀ کنارِ[^1] رسول خدا: حسین

۲  
کشتی شکست‌خوردۀ طوفان کربلا
در خاک و خون فتاده به میدان کربلا

گر چشم روزگار بر او فاش می‌گریست  
خون می‌گذشت از سرِ ایوان کربلا

نگرفت دست دهر گلابی به غیر اشک  
زآن گل که شد شکفته به بستان کربلا

از آب هم مضایقه کردند کوفیان  
خوش داشتند حرمت مهمان کربلا

بودند دیو و دَد همه سیراب و می‌مکید  
خاتم ز قحط آب، سلیمان کربلا

ز آن تشنگان هنوز به عَیّوق می‌رسد  
فریادِ العطش ز بیابان کربلا[^6]

### هجوم لشکر دشمن به غارت حرم
آه از دمی که لشکر اعدا نکرد شرم  
کردند رو به خیمۀ سلطان کربلا

آن‌دم فلک بر آتشِ غیرتْ سپند شد  
کز خوفِ خصم، در حرمْ افغان بلند شد

۳  
کاش آن زمان سُرادقِ گردون نگون شدی  
وین خرگهِ بلندستون بی‌ستون شدی

کاش آن زمان درآمدی از کوه تا به کوه  
سیلِ سیه که روی زمینْ قیرگون شدی

کاش آن زمان ز آهِ جهان‌سوز اهل‌بیت  
یک شعله برقِ خرمنِ گردونِ دون شدی

کاش آن زمان که این حرکت کرد آسمان  
سیماب‌وار،[^2] گوی زمین بی‌سکون شدی

کاش آن زمان که پیکر او شد درون خاک  
جان جهانیان همه از تن برون شدی

کاش آن زمان که کشتی آل نبی شکست
عالَم تمامْ غرقۀ دریای خون شدی

گر انتقامِ آن نَفِتادی به روزِ حشر  
با این عمل معاملۀ دهر چون شدی؟!

آل نبی چو دست تظلّم برآورند
ارکان عرش را به تلاطم درآورند

### روضۀ پنج‌ تن آل عبا
۴  
بر خوانِ غمْ چو عالَمیان را صلا زدند
اول صلا به سلسلۀ انبیا زدند

نوبت به اولیا چو رسید آسمان تپید
زآن ضربتی که بر سر شیر خدا زدند

پس آتشی ز اخگرِ الماس‌ریزه‌ها
افروختند و بر حسن مجتبی زدند

وآن‌گه سُرادقی که مَلَک مَحرَمَش نبود
کَندند از مدینه و در کربلا زدند

وز تیشۀ ستیزه در آن دشت، کوفیان
بس نخل‌ها ز گلشنِ آلِ عبا زدند

پس ضربتی کز آن جگرِ مصطفی درید
بر حلقِ تشنۀ خلفِ مرتضی زدند

اهل حرم دریده‌گریبان، گشوده‌مو
فریاد بر درِ حرمِ کبریا زدند

روح‌الامین نهاده به زانو سرِ حجاب
تاریک شد ز دیدن او چشمِ آفِتاب

### ذبح حضرت سیدالشهداء روحی فداه
۵  
چون خون ز حلقِ تشنۀ او بر زمین رسید
جوش از زمین به ذِروۀ[^3] عرش برین رسید

نزدیک شد که خانۀ ایمان شود خراب  
از بس شکست‌ها که به ارکان دین رسید

نخل بلند او چو خَسان بر زمین زدند  
طوفان بر آسمان ز غبار زمین رسید

باد آن غبارْ چون به مزار نبی رسانْد
گَرد از مدینه بر فلکِ هفتمین رسید

یک‌باره جامه در خُمِ گردون به نیل زد
چون این خبر به عیسیِ گردون‌نشین رسید

پُر شد فلک ز غلغله چون نوبت خروش
از انبیا به حضرت روح‌الامین رسید

کرد این خیالْ وهمِ غلط‌کار، کآن غبار
تا دامن جلالِ جهان‌آفرین رسید

هست از ملال گرچه بری ذاتِ ذوالجلال
او در دل است و هیچ دلی نیست بی‌ملال

### دادخواهی اهل‌بیت در صحرای محشر
۶
ترسم جزای قاتل او چون رقم زنند
یک‌باره بر جریدۀ رحمت قلم زنند

ترسم کزین گناه، شفیعانِ روزِ حشر  
دارند شرمْ کز گنهِ خلق دم زنند

دست عتابِ حق به‌در آید ز آستین  
چون اهل‌بیت دست در اهل ستم زنند

آه از دمی که با کفنِ خون‌چکان ز خاک  
آل علی چو شعلۀ آتش عَلَم زنند

فریاد از آن زمان که جوانان اهل‌بیت  
گلگون‌کفن به عرصۀ محشر قدم زنند

جمعی که زد به هم صفشان شورِ کربلا  
در حشر صف‌زنان صف محشر به هم زنند

از صاحبِ حرم چه توقّع کنند باز؟!
آن ناکسان که تیغْ به صیدِ حرم زنند!

پس بر سَنان کنند سری را که جبرئیل  
شوید غبار گیسویش از آب سَلسَبیل

### روی نیزه رفتن سر سیدالشهداء در کربلا
۷  
روزی که شد به نیزه سرِ آن بزرگوار
خورشید سربرهنه برآمد ز کوهسار

موجی به جنبش آمد و برخاستْ کوه‌کوه
ابری به بارش آمد و بگریست زار‌زار

گفتی تمام زلزله شد خاکِ مطمئن
گفتی فتاد از حرکت چرخِ بی‌قرار

عرش آن زمان به لرزه درآمد که چرخِ پیر
افتاد در گمان که قیامت شد آشکار

### به اسارت رفتن اهل‌بیت سیدالشهداء علیه السلام
آن خیمه‌ای که گیسوی حورَش طناب بود
شد سرنگون ز بادِ مخالفْ حباب‌وار

جمعی که پاسِ محملشان داشت جبرئیل
گشتند بی‌‌عَماری[^4] و محملْ شترسوار

با آن که سر زد این عمل از امّتِ نبی  
روح‌الامین ز روحِ نبی گشت شرمسار

و آن‌گه ز کوفه خیلِ اَلَمْ رو به شام کرد  
نوعی که عقل گفت: «قیامت قیام کرد»

### عبور اسراء از میان کشتگان کربلا
۸  
بر حربگاه چون ره آن کاروان فتاد  
شورِ نُشورْ واهمه را در گُمان فتاد

هم بانگ و نوحه غلغله در شش جهت فِکَنْد
هم گریه بر ملائکِ هفت‌آسمان فتاد

هرجا که بود آهویی از دشت پا کشید
هرجا که بود طائری از آشیان فتاد

شد وحشتی که شورِ قیامت به باد رفت
چون چشم اهل‌بیت بر آن کُشتگان فتاد

هر چند بر تن شهدا چشم کار کرد
بر زخم‌های کاریِ تیغ و سنان فتاد

ناگاه چشم دخترِ زهرا در آن میان
بر پیکر شریف امام زمان فتاد

بی‌اختیار نعرۀ «هذا حسین» از او
سر زد چنان که آتش از او در جهان فتاد
### خطاب حضرت زینب با رسول خدا صلی‌الله‌علیه‌وآله‌وسلّم
پس با زبان پُرگله آن بضعة البتول
رو بر مدینه کرد که: یا ایّها الرّسول!

۹  
این کشتۀ فتاده به هامون، حسینِ توست  
وین صید دست و پا زده در خون، حسین توست

این نخلِ تر کز آتش جان‌سوزِ تشنگی  
دود از زمین رسانده به گردون، حسین توست

این ماهیِ فتاده به دریای خون که هست  
زخم از ستاره بر تنش افزون، حسین توست

این غرقۀ محیطِ شهادت که روی دشت  
از موجِ خونِ وی شده گلگون، حسین توست

این خشک‌لبِ فتادۀ ممنوع از فرات
کز خون او زمین شده جیحون، حسین توست

این شاهِ کم‌سپاه که با خیل اشک و آه
خرگاه از این جهان زده بیرون، حسین توست

این قالبِ تپان که چنین مانده بر زمین
شاهِ شهیدِ ناشده‌مدفون، حسین توست

### خطاب حضرت زینب با حضرت فاطمۀ زهراء سلام‌الله‌علیهما
چون روی در بقیع به زهرا خطاب کرد  
وحشِ زمین و مرغ هوا را کباب کرد


۱۰  
کای مونسِ شکسته‌دلان! حال ما ببین  
ما را غریب و بی‌کس و بی‌آشنا ببین

اولاد خویش را که شفیعان محشرند
در ورطۀ عقوبت اهل جفا ببین

در خُلد بر حجابِ دو کونْ آستین‌فشان  
واندر جهان مصیبتِ ما بَرمَلا ببین

نِی‌! نِی! درآ چو ابرِ خروشان به کربلا  
طغیانِ سیلِ فتنه و موج بلا ببین

تن‌های کشتگان همه بر خاک و خون نگر  
سرهای سروران همه بر نیزه‌ها ببین

آن سر که بود بر سر دوشِ نبی مُدام
یک نیزه‌اش ز دوشِ مخالفْ جُدا ببین

آن تن که بود پرورشش در کنارِ تو
غلتان به خاک معرکۀ کربلا ببین


یا بضعةَ الرسول! ز ابن‌زیادْ داد!
کاو خاکِ اهل‌بیتِ رسالت به باد داد


### خاموش محتشم!
۱۱  
خاموش محتشم که دل سنگ آب شد
بنیادِ صبر و خانۀ طاقت خراب شد

خاموش محتشم که از این حرف سوزناک
مرغ هوا و ماهیِ دریا کباب شد

خاموش محتشم که از این شعرِ خون‌چکان
در دیده اشکِ مستمعانْ خونِ ناب شد

خاموش محتشم که از این نظم گریه‌‌خیز
روی زمین به اشک جگرگون خضاب شد

خاموش محتشم که فلک بس‌ که خون گریست
دریا هزار مرتبه گلگون‌حباب شد

خاموش محتشم که ز ذکر غم حسین
جبریل را ز روح پیمبر حجاب شد

### جورِ دنیا و اعداء با اهل‌بیت رسول خدا صلی‌الله‌علیه‌وآله
تا چرخِ سِفله[^5] بود، خطایی چنین نکرد
بر هیچ آفریده جفایی چنین نکرد

۱۲  
ای چرخ! غافلی که چه بیداد کرده‌ای
وز کین چه‌ها در این ستم‌آباد کرده‌ای

در طعنت این بس است که بر عترتِ رسول
بیدادْ خصم کرد و تو امداد کرده‌ای

ای زادۀ زیاد، نکرده‌ است هیچ‌گَه
نمرودْ این عمل که تو شدّاد کرده‌ای

بهرِ خَسی که بارِ درختِ شقاوت است
در باغ دین چه با گل و شمشاد کرده‌ای

کامِ یزید داده‌ای از کشتنِ حسین
بنگر که را به قتل که دلشاد کرده‌ای

با دشمنانِ دین نتوان کرد آنچه تو
با مصطفی و حیدر و اولاد کرده‌ای

حلقی که سوده لعلِ لبِ خود نبی بر آن
آزرده‌اش به خنجرِ بیداد کرده‌ای

ترسم تو را دمی که به محشر درآورند
از آتشِ تو دود ز محشر برآورند


[^1]: کنار: آغوش.
[^2]: سیماب: جیوه.
[^3]: ذِروِه یا ذُروِه: بالا و اوجِ هر چیز.
[^4]: عَماری: هودج؛ کجاوه.
[^5]: سِفله: پست و بی‌ارزش. منظور دنیاست. 
[^6]: #امام_حسین/عطش در این بیت و دو بیت بالایی.