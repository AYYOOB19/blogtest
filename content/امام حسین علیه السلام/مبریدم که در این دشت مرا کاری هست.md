---
tags:
  - "#امام_حسین"
  - "#حضرت_زینب"
  - "#حضرت_سکینه"
  - "#محمدجواد_غفورزاده_شفق"
  - "#خروج_کاروان_از_کربلا"
زبان شعر:
  - فارسی
نوع محتوا:
  - شعر مرثیه
پدیدآور: محمدرضا غفورزاده (شفق)
قالب شعر:
  - غزل
---
مبَریدم! که در این دشت مرا کاری هست
گرچه گل نیست ولی صحنۀ گلزاری هست

ساربانا! مزنید این همه آواز رحیل
که در این دشت مرا قافله‌سالاری هست

من و این باغِ خزان‌دیده خدا را چه کنم؟!
همرهِ لاله‌رُخان، لالۀ تبداری هست

ساربان، تند مران قافلۀ گل‌ها را
که در این حلقۀ گل، نرگسِ بیماری هست[^1]

نیست اندیشه مرا، از سفر کوفه و شام
مِهر اگر نیست، ولی ماهِ شبِ تاری هست

تشنه‌کامان بلا را چه غم از سوز عطش؟!
ساقی افتاده ولی ساغرِ سرشاری هست

هستی‌ام رفته ز کف، بعدِ تو یا ثارالله
هیچم ار نیست تمنای توام باری هست

تا به مرغان چمن، رسم وفا آموزد
یادگار از تو پرستوی پرستاری هست

با وجودی که بوَد بار جدایی سنگین
للَهِ الْحمد، مرا روحِ سبکباری هست

گرچه از ساحتِ قدس تو جدایم کردند
هست پیوند وفا با تو مرا! آری هست!

باغبانِ چمنِ معرفت! آسوده بخواب
که مرا شب‌همه‌شب دیدۀ بیداری هست

در نمازِ شبِ خود غرق مناجات توام
یار اگر نیست ولی زمزمۀ یاری هست

مبرید از چمنِ حُسنْ «شفق» را بیرون
که در آنجا که بُوَد جلوۀ گل خاری هست

[^1]: #امام_سجاد علیه السلام