---
tags:
  - "#حضرت_عباس"
  - "#حضرت_عباس/مرثیه"
  - "#حضرت_عباس/مدح"
  - "#بردن_امان_نامه_برای_حضرت_عباس"
  - "#سید_محمدعلی_ریاضی_یزدی"
زبان شعر:
  - فارسی
نوع محتوا:
  - شعر مدح
  - شعر مرثیه
پدیدآور: سید محمدعلی ریاضی یزدی
قالب شعر:
  - مثنوی
---
# مدح
ای حرمت قبلۀ حاجات ما
یاد تو تسبیح و مناجات ما

تاج شهیدان همه عالمی
دستِ علی، ماه بنی‌هاشمی

ماه کجا، روی دل‌آرای تو؟!
سرو کجا، قامت رعنای تو؟!

هم‌قدمِ قافله‌سالارِ عشق
ساقی عشّاق و علمدار عشق

سرور و سالار سپاه حسین
داده سر و دست به راه حسین

عَمِّ امام و اَخ و اِبن امام
حضرت عباس علیه‌السلام

ای عَلَمِ کفر، نگون ساخته
پرچم اسلام، برافراخته

مکتب تو مکتب عشق و وفاست
درس الفبای تو صدق و صفاست

مکتب جان‌بازی و سربازی است
بی‌سری، آنگاه سرافرازی است

شمع شده، آب شده سوخته
روح ادب را ادب آموخته

آب فرات از ادب توست، مات
موج زند اشک به چشم فرات

یاد حسین و لب عطشان او
وان لب خشکیدۀ طفلان او

مشک پر از آب حیاتت به دوش
طفل حقیقت ز کَفَت آب‌نوش

درگه والای تو در نَشأَتین[^1]
هست در رحمت و باب حسین

هر که به دردیّ و غمی شد دچار
گوید اگر یک‌صد‌و‌سیّ‌و‌سه بار:

«ای علم‌افراشته در عالمین
إکْشِفْ یا کاشفَ کربِ الحسین!»

از کرم و لطف جوابش دهی
تشنه اگر آمده آبش دهی
# مرثیه (حکایت امان‌نامه)
چون نهم ماه محرم رسید
کار بدان‌جا که نباید کشید[^4]

از عقب خیمۀ صدرِ جهان
شاه فلک‌جاهِ ملک‌پاسبان

شمر به آواز، تو را زد صدا
گفت: «کجایند بَنُو اُختِنا؟»

تا برهانند ز هنگامه‌ات
داد نشان خطِّ امان‌نامه‌ات

رنگ پرید از رخ زیبای تو
لرزه بیفتاد بر اعضای تو

«من به امان باشم و جان جهان
از دم شمشیر و سنان بی‌امان؟!»

دست تو نگرفت امان‌نامه را
تا که شد از پیکر پاکت جُدا

مزد تو زین سوختن و ساختن
دست سپر کردن و سر باختن

دست تو شد دستِ شهِ لافتی
خطّ تو شد خطّ امان خدا

پنج امامی که تو را دیده‌اند
دستِ عَلَم‌گیر تو بوسیده‌اند
# مدح (جهت جلسات میلادیّه یا مرثیه، هر دو مناسب است)
مطلع شعبانِ همایون‌اثر
بر ادب توست دلیلی دگر

سوم این ماه چو نور امید
شعشعۀ صبح حسینی دمید

چارم این مَه که پر از عطر و بوست
نوبت میلاد علمدار اوست

شد به هم آمیخته از مشرقین
نور ابوالفضل و شعاع حسین

وقت ولادت قدمی پشتِ سر
وقت شهادت قدمی پیش‌تر!

ای به فدای سر و جان و تنت
وین ادبِ آمدن و رفتنت![^3]

مدح تو این بس که شهِ مُلکِ جان
شاه شهیدان و امام زمان

گفت به تو گوهرِ والانژاد:
«جان برادر به فدای تو باد!»[^2]

[^1]: نشأتین: «نشأة» یعنی عالَم؛ نشأتین: یعنی دو عالَمِ دنیا و آخرت.
[^2]: الإرشاد (شیخ مفید) ج 2، ص 87:
«ثمّ قالَ [الحسینُ علیه السلام]: يا عبّاسُ، إِركَب، بِنَفْسي أنتَ يا أخي... .»
[^3]: #حضرت_عباس/ادب 
[^4]: #حضرت_عباس/امان_نامه 