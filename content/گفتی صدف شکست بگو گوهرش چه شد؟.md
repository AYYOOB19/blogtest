---
tags:
  - "#حضرت_زهرا"
  - "#حضرت_زهرا/مرثیه"
  - "#غلامرضا_سازگار"
زبان شعر:
  - فارسی
نوع محتوا:
  - شعر مرثیه
پدیدآور: غلامرضا سازگار
قالب شعر:
  - غزل
---

گفتی «صدف شکست» بگو گوهرش چه شد؟
گفتی که «باغ سوخت» گل پرپرش چه شد؟

از باغبان وحی بپرسید دوستان!
با برگِ نازکِ گل نیلوفرش چه شد؟

قرآن آیه‌آیۀ مولا ز دست رفت
پس آیۀ جداشده از کوثرش چه شد؟

تطهیر را بدون وضو مس نمی‌کنند
پس احترام فاطمۀ اطهرش چه شد؟

زهرا که در پس در آتش گرفته بود
یاللعجب! به روی ز گل بهترش چه شد؟

ای مردم مدینه بپرسید از علی
همسنگر شهیدۀ بی‌سنگرش چه شد؟

بابا به دست بسته نگه کرد و صبر کرد
مادر فتاد روی زمین، دخترش چه شد؟

وقتی فتاد ابر کبودی به چهره‌اش
افتاد آسمان به زمین، اخترش چه شد؟

پاسخ بده مدینه! بگو نیمه‌های شب
قبری که می‌گرفت علی در برش چه شد؟

«میثم»، علیست یاورِ بی‌یاور همه
از او بپرس یاورِ بی‌یاورش چه شد؟