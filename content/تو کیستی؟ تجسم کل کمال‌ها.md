---
tags:
  - حضرت_زهرا
  - حضرت_زهرا/مدح
  - حضرت_زهرا/مرثیه
  - غلامرضا_سازگار
  - "#حضرت_زهرا/آتش_زدن_خانه"
زبان شعر:
  - فارسی
نوع محتوا:
  - شعر مرثیه
پدیدآور: غلامرضا سازگار
قالب شعر:
  - ترکیب‌بند
---
# قسمت مدح
تو کیستی؟ تجسّم کل کمال‌ها
بالاتری ز قلّۀ قاف خیال‌ها
زیباتر از جمال تمام جمال‌ها
زانو زدند پیش کنیزت جلال‌ها
عصمت به عصمت تو دمادم دهد سلام
بر یازده مسیحِ تو مریم دهد سلام

باید به کوثر تو وضویی دگر کنم
تطهیر دل به نور تو شب تا سحر کنم
از ذکر لحظه‌لحظه دهان پر گهر کنم
قرآن به دست گیرم و مدحت ز بر کنم
مدح تو در کتاب خداوند اکبر است
تفسیر آن به عهدۀ شخص پیمبر است

آوای وحی در نفس تو ترانه‌ای
جنت ز بی‌نشانه‌حریمت نشانه‌ای
دوزخ ز آتش دل خصمت زبانه‌ای
جبریل گِردِ دامِ تو محتاج دانه‌ای
نور تو گر نبود، ز عالم نشان نبود
عالم نبود، بلکه ز آدم نشان نبود

تو بحر نور و خیل رسل گوهر تواند
پیغمبران تمام، پیام‌آور تواند
پاکان دهر قطره‌ای از کوثر تواند 
جنات عَدْن، شیفتۀ قنبر تواند
گر فضه‌ات به ما نگهی برملا کند
با یک نگاه، طینت ما را طلا کند

ایمان،گل شکفته‌ای ازبوستان توست
عطر بهشت، در نفس دوستان توست
قرآن نیازمند به نطق و بیان توست
باللَه قسم رسولِ خدا مدح‌خوان توست
احمد ز لعل لبْ دُرِ مدح تو سُفته است
در مدح تو هر آنچه خدا گفت گفته است

من آمدم که بر تو ثناگستری کنم
با گفتن ثنات، پیام‌آوری کنم
با مَدحَت از پیامبران دلبری کنم
بر خلق با شراب خدا ساغری کنم
تا باشَدَم به دامنِ مدح تو دسترس
مضمون ز جبرئیل گرفتم به هر نفس

باید تو بر پیامبران رهبری کنی
باید تو در دفاع علی حیدری کنی
باید تو از برای نبی مادری کنی
باید تو در کمال، پدرپروری کنی
باید که خواند شخص تو را اسوۀ همه
باید ائمه بر تو ببالند فاطمه!

وقتی خدای پاک ثناگسترت شود
وقتی که جبرییل، غلام درت شود
وقتی که قلب ختم رسل سنگرت شود
وقتی بهشت شیفتۀ بوذرت شود
وقتی تو روز حشر، قیامت به پا کنی
آیا شود که گوشۀ چشمی به ما کنی؟

# قسمت مرثیه
آیا رواست ـ ای همۀ عالمت فدا ـ
با کشتن تو اجر رسالت شود ادا؟!
آیا رواست کوثر پیغمبر خدا
با تازیانه آیه‌ای از آن شود جدا؟!
آیا رواست پشت در آستان وحی
دلجویی این چنین شود از خاندان وحی؟

آیا رواست مرکز وحیِ خدا و دود؟!
آیا رواست شعلۀ آتش به جای عود؟!
آیا رواست ضرب غلاف آیدت فرود؟!
آیا رواست یاس محمد شود کبود؟!
آیا رواست محسنت این‌سان شود هلاک؟!
آیا رواست امّ‌ابیها فِتَد به خاک؟!

آنان که پیش دیدۀ مولا تو را زدند
والله ضربه بر بدن مصطفی زدند
آتش به در نه! بر جگر مرتضی زدند
یک تن نگفت: «چیست گناهت؟ چرا زدند؟»
وقتی جُدا ز گوش تو آن گوشواره شد
دردانه‌ات حسن جگرش پاره‌پاره شد

بیت‌اللَه و مغیره کجا؟! وای! وایِ من!
قرآن کجا و ضربۀ پا؟! وای! وایِ من!
وای از دل رسول خدا! وای! وایِ من!
کشتند بی‌گناه تو را! وای! وایِ من!
«میثم»، فقط نه فاطمه را کافران زدند
سیلی به صورت همه پیغمبران زدند