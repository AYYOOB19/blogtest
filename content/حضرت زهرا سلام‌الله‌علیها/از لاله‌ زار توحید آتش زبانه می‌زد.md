---
tags:
  - "#حضرت_زهرا"
  - "#حضرت_زهرا/مرثیه"
  - "#غلامرضا_سازگار"
  - "#حضرت_زهرا/آتش_زدن_خانه"
  - "#جسارت_به_حضرت_در_کوچه"
زبان شعر:
  - فارسی
نوع محتوا:
  - شعر مرثیه
پدیدآور: غلامرضا سازگار
قالب شعر:
  - غزل
---

از لاله‌زار توحید آتش زبانه می‌زد
گل گشته بود پرپر، بلبل ترانه می‌زد

در گلشن ولایت، یک نوشکفته گل بود
گر می‌گذاشت گلچین، آن گل جوانه می‌زد

من ایستاده بودم دیدم که مادرم را
دشمن گهی به کوچه، گاهی به خانه می‌زد

گاهی به پشت و پهلو گاهی به دست و بازو
گاهی به چشم و صورت گاهی به شانه می‌زد

گردیده بود قنفذ هم دست با مغیره
او با غلاف شمشیر این تازیانه می‌زد

وقتی که باغ می‌سوخت، صیاد بی‌مروت
مرغ شکسته‌پر را در آشیانه می‌زد

با چشم خویش دیدم جان دادن پدر را
از ناله‌ای که مادر در آستانه می‌زد

این روزها که می‌دید موی مرا پریشان
با اشکِ دیده می‌شست با دستْ شانه می‌زد

هنگام شرح این غم، از قلب زارِ «میثم»
مانند خانۀ ما آتش زبانه می‌زد