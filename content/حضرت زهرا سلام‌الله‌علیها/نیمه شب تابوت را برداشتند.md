---
tags:
  - "#حضرت_زهرا"
  - "#حضرت_زهرا/مرثیه"
  - "#حضرت_زهرا/تدفین"
  - "#حضرت_زهرا/تشییع"
  - "#علی_انسانی"
زبان شعر:
  - فارسی
نوع محتوا:
  - شعر مرثیه
پدیدآور: علی انسانی
قالب شعر:
  - مثنوی
---
نيمه‌شب تابوت را برداشتند
بـار غم بر شانه‌ها بگذاشتند

هفت تن دنبال يک پيكر روان
وز پیِ آن هفت تن،‌ هفت آسمان

اين‌طرف خيلِ رُسُل دنبالِ او
آن‌طرف احمد به استقبال او

ظاهراً تشييعِ يک پيکر ولی
باطناً تشييعِ زهرا و علی

امشب ای مَه! مِهر وَرز و خوش بتاب
تا ببيند پيش پايش آفتاب

ابرها گريند بر حالِ علی
می‌رود در خاکْ آمالِ علی

چشمْ نور از دست داده، پا رمق
اشک بر مهتابِ رويش چون شفق

دلْ همه فرياد و لبْ خاموش داشت
مرده‌ای تابوتْ روی دوش داشت

آهِ سرد و بغضِ پنهان در گلو
بود با آن عدّه گرم گفت‌و‌گو:

«آه، آه! ای همرهان! آهسته‌تر!
می‌بَريد اسرار را! سربسته‌تر!

اين تنِ آزرده باشد جانِ من
جان فدايش! او شده قربان من!

همرهان! اين ليلة‌القدرِ من است
من هلال از داغ و اين بدرِ من است

اشک من زين گل شده گلفام‌تر
هستی‌ام را می‌بَرید، آرام‌تر!

وسعت اشکم به چشمِ ابر نيست
چاره‌ای غير از نماز صبر نيست

زين گل من، باغ رضوان نَفحه داشت
مصحف من بود و هجده صفحه داشت

مرهمی خرجِ دلِ چاکم کنيد
همرهان! همراه او خاکم کنيد!

علی انسانی