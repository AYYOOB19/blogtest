---
tags:
  - "#حضرت_زهرا"
  - "#حضرت_زهرا/مرثیه"
  - "#تکفین_حضرت_زهرا"
  - "#غلامرضا_سازگار"
  - "#در_آغوش_گرفتن_حسنین_از_میان_کفن"
زبان شعر:
  - فارسی
نوع محتوا:
  - شعر مرثیه
پدیدآور: غلامرضا سازگار
قالب شعر:
  - مثنوی
---
الله اکبر شب شد اما چه شبی بود
هر قطره اشک چشم مولا کوکبی بود

باید علی صد بار ترک جان بگوید
تا پیکر مجروح زهرا را بشوید

اهل مدینه خواب و مولا مانده بیدار
اشکش به صورت ریخته، صورت به دیوار

می‌دید پامال خزان‌ها لاله‌اش را
می‌شُست جسم یار هجده‌ساله‌اش را

جاری گلاب دیده بر یاس کبودش
از دست رفته هستی و بود و نبودش

در ماتم خونین‌گلِ خود بود حالش
چون طائری کز تن جدا گردیده بالش

می‌شُست جسمِ همدم و دلداده‌اش را
قرآنِ زیر دست‌و‌پاافتاده‌اش را

می‌شُست در تاریکیّ شب جسمِ خسته
می‌کرد دستش لمسِ بازوی شکسته

می‌شُست جسم دختر خیرُالبشر را
می‌شُست جای بوسۀ مسمار در را

می‌شُست اندام گلِ نیلوفرش را
همسنگرش را، همدمش را، همسرش را

از پا فتاد و مرگ خود را دید آن شب
جانان خود را در کفن پیچید آن شب

آرام بود اما وجودش مشتعل بود
از مادر و از چار فرزندش خجل بود

آهی کشید و زد گره بند کفن را
می‌سوخت و می‌دید مرگ خویشتن را

یک چشمْ بر یاس کبودش در کفن داشت
یک چشمِ دیگر بر حسین و بر حسن داشت

دو گوشوارِ عرش، دو سَروِ سیه‌پوش
دو شعلۀ افروخته، دو شمعِ خاموش

دو کودکِ معصوم، دو طفلِ عزادار
دو جوجۀ افسرده نه، دو بلبلِ زار

در سینه روی داغِ هریک، داغِ دیگر
داغِ پیمبر، داغِ محسن، داغِ مادر

یک چشمِ آن دو نازنین سوی کفن بود
چشم دگر بر دست‌های بوالحسن بود

چشمِ علی افتاده بر آن دو ستاره
دو آفتابِ بامِ غم، دو ماهپاره

آهسته گفتا: «ای دو طفل داغدیده!
در خردسالی داغدارِ یاسِ چیده!

آیید و جان خویش را در بر بگیرید!
از یاسِ پرپر توشۀ دیگر بگیرید!»

دو جوجۀ بی‌بال‌و‌پر از جا پریدند
چون مرغِ بِسمِلْ جانب مادر دویدند

دو دسته‌گل گلبوسه از کوثر گرفتند
قرآنِ خون‌آلوده را در بر گرفتند

تنها نه اینجا هم حسین و هم حسن سوخت
مولا کنار خانه، زهرا در کفن سوخت!

ناگه از آن خونین‌بدن آهی برآمد!
با ناله بیرون دست‌های مادر آمد!

بشنید گردون نالۀ منصوره اش را
بگرفت قرآنْ در بغلْ دو سوره‌اش را!

اینجا دگر خورشید بود و دو ستاره
می‌گشت قلب آسمان‌ها پاره‌پاره

بشنید ناگه گوش مولا این ندا را:
«ای داغ‌دیده روی داغِ دل! خدا را!

رحمی به اهل آسمان بهر خدا کن!
از لالۀ پرپر دو بلبل را جدا کن!»