---
tags:
  - "#حضرت_زهرا"
  - "#حضرت_زهرا/مدح"
  - "#حضرت_زهرا/مرثیه"
  - "#حضرت_زهرا/تدفین"
  - "#حضرت_زهرا/تشییع"
  - "#حضرت_زهرا/ولادت"
  - "#غلامرضا_سازگار"
زبان شعر:
  - فارسی
نوع محتوا:
  - شعر مدح
  - شعر مرثیه
پدیدآور: غلامرضا سازگار
قالب شعر:
  - مثنوی
---

این مثنوی طولانی و دارای مضامین مختلفی است و طبعاً تمام آن در یک مجلس خوانده نمی‌شود. روی این جهت، برای سهولت دسترسی و استفاده، بر اساس محتوا به چند تکۀ‌ مختلف تقسیم شد.
# مدح اول
ای بهشت قرب احمد فاطمه  
لیلةُ القدرِ محمد فاطمه

ای خدا مشتاق یا رب یا ربت  
ای سلام انبیا بر زینبت

عالم خاکی محیط غربتت  
آفرینش گشته گم در تربتت

کاروان دل روان در کوی تو  
قبلۀ جان محمد روی تو

عصمت حق کوثر پیغمبری  
بلکه زهرای محمدپروری

مشعل شب‌های احیای علی  
نقش لبخندت مسیحای علی

خانۀ کوچک پناه عالمت  
عمر خلقت یک دَم از عمرِ کَمَت

گرچه در این گردش لیل و نهار  
زیستی با خاکیان هجده بهار

عمر تو بالاتر از ارض و سماست  
هیجده سالت اگر خوانم خطاست

اولین نور آخرین روشنگری  
هم ازل را هم ابد را مادری

خلق عالم سائل و روزی‌خورت  
لیف خرما وصله‌های چادرت

ای سه شب بی قوت و از قوتِ تو سیر  
هم یتیم و هم فقیر و هم اسیر

وحیْ بی‌ایثار تو کامل نشد  
﴿هل أتیٰ﴾ بی‌نانِ تو نازل نشد

فوق هر تعریف و هر تفسیر هم  
پاک‌تر از آیه تطهیر هم

آن که خاک مقدمش جان همه  
گفت: «جانِ من فدای فاطمه!»

ای که در تصویر انسان زیستی  
کیستی تو؟! کیستی تو؟! کیستی؟!
# مدح دوم
ای سجود آورده بر پای تو سر  
ای خدا هم از نمازت مفتخر

مرتضی را محوِ صحبت کرده‌ای  
غرق در دریای حیرت کرده‌ای

مدح تو کِی با سخن کامل شود  
وحی باید بر قلم نازل شود

آفرینش مانده حیرانت بسی
بِه که نشناسد مقامت را کسی

بیم دارم هرکه بشناسد تو را  
در مقام بندگی خوانَد «خدا»!

ای دو عالم قبضه‌ای در مُشت تو  
وی زمام خلق در انگشت تو

انبیا را رهبری کن فاطمه!
اولیا را مادری کن فاطمه!

خاک را فیض تو آدم می‌کند  
فضه‌ات اعجاز مریم می‌کند

بر در بیتت مقام قنبری  
نیست کم از رتبۀ پیغمبری

آسمانی‌ها مسلمان تواند  
بندۀ مقداد و سلمان تواند

آنچه هست و نیست فیض عام توست  
خوش‌ترین ذکر امامان نام توست

از نبی تا حضرت مهدی همه  
ذکرشان یا فاطمه، یا فاطمه!

خلقِ عالَم بر دَرَت اِستاده‌اند  
انبیا در محضرت اِستاده‌اند

سائلِ بیتِ گِلینَت عالَمی  
بسته نَبْوَد بابِ احسانتْ دَمی

ای گدا با کوه غم خرسند تو  
حلّ صد مشکل ز گردن‌بند تو

ای مهار ناقه‌ات زلف عفاف  
پیرهن‌بخشده در شام زفاف

عفو را نازم که گردد بسترت  
قاتلت هم نیست نومید از درت

سینۀ تو جنّتِ پیغمبر است  
دامنت تا صبح محشر کوثر است

عیسی از لطف تو صاحب‌دم شده  
آدم از خاکِ رَهَت آدم شده

اخترانت جمله ماه عالم‌اند  
دخترانت خوب‌تر از مریم‌اند

دست‌بوسِ قنبرت: فرزانگی! 
خاک پای فضه‌ات: مردانگی!

از شب میلاد تا آخر نفس
مصطفی یک دست را بوسید و بس

آن هم ای دست خدا دست تو بود  
ای بر آن لب‌ها و دست تو درود

زهره و امّ‌النجومِ الظّاهره  
راضیه مرضیه زهرا طاهره

خاک، مشتاق سجود فضّه‌ات  
کلّ قرآن در وجود فضّه‌ات

تا ابد بادا سلام از داورت  
بر تو و دامان زینب‌پرورت

مرغ جان را آشیان در بام تو  
نقش قلب آفرینش نام تو

ای خدا را کِلکِ قدرت در کَفَت
نام ما را ثبت کن در مصحفت
# مدح سوم (میلادیه)
عقلِ کُل از کلّ هستی شد جُدا
تا چهل شب کرد خلوت با خدا

این چهل شب در سرش شور تو بود  
بهر استقبال از نورِ تو بود

چون تو ذات کبریا گوهر نداشت  
از محمد دوستی بهتر نداشت

بهترین گوهر ز گوهرآفرین  
هدیه شد بر شخص ختم‌المرسلین

دید قدرِ این گوهر را در زمین  
کس نداند جز امیرالمؤمنین

جز علی کُفوی بر این گوهر ندید  
مشتری زین مشتری بهتر ندید

تو، رسول‌الله، شویَت بوالحسن  
هر سه یک جانید با هم در سه تن

پس تویی ای عرش حق را قائمه  
هم محمد هم علی هم فاطمه!

گر علیِّ عالیِ اعلا نبود  
بر تو چون ذات خدا همتا نبود

ای امیرالمؤمنین حیران تو  
کیست تا گوید سخن در شان تو؟!

مسجدُ الاقصای دل پروانه‌ات  
کعبه مشتاق طواف خانه‌ات

در طواف خانه‌ات افلاکیان  
گوی سبقت برده‌اند از خاکیان

خانه‌ای دیوار و سقف آن ز گِل  
خشت‌خشتش از محمد بُرده دل

خاک آن با خون دل آمیخته  
در حیاتش یک جهان جان ریخته

خانه نِی! رَشکِ گلستانِ خلیل  
آب بارانش سِرِشکِ جبرئیل

آستان آن صفابخشِ صفا  
حجره‌اش معراج روح مصطفی

آسمان آورده بر بامش پناه
سرزده در آن دو خورشید و دو ماه

مطبخش را روفتند از زلف حور  
وز تنورش می‌رود بر عرش، نور

اختران، شمعِ دل‌افروزِ شبش
کوثر و ساقیّ کوثر صاحبش

عالمی پروانه و این خانه شمع  
آفرینش گرد آن گردیده جمع

دل در این کاشانه تسکین یافته  
﴿هَل أَتیٰ﴾ زین خانه آذین یافته

# مدح چهارم
برتر از افلاکیانی فاطمه
از چه بین خاکیانی فاطمه؟!

آسمانی‌ها تو را نشناختند
چون زمین را زادگاهت ساختند

از چه رو ای برتر از افلاکیان  
سایه افکندی بر فرق خاکیان؟!

خانۀ گِل جایگاه حور نیست
تیرگی را نسبتی با نور نیست

ما ز تو، اما تو از ما نیستی!
کیستی تو؟! کیستی تو؟! کیستی؟!

در تو تشریف خدایی یافتم  
اقتدار کبریایی یافتم

هوش و عقل و بینشم رفته ز دست
بیم از آن دارم شوم زهراپرست!

چون ببیند چشم احساسم تو را  
با کدامین عقل بشناسم تو را؟!

بشکن از مرغ عروجم بال و پر
تا نگیرم اوج از این بیشتر

باید این جا لال و کور و کر شوم  
ورنه یا دیوانه یا کافر شوم

گرچه عمری در پناهت زیستیم  
آن که بشناسد تو را ما نیستیم

با وجود آن همه نعمت و سپاس  
ناشناسی! ناشناسی! ناشناس!

# مدح پنجم (شفاعت حضرت زهرا در محشر)
#حضرت_زهرا/شفاعت_در_قیامت 
باید این جا لب فرو بست از بیان
روز محشر قدر تو گردد بیان

شمعِ جمعِ اهل محشر چِهرِ توست  
مُهرِ هر پرونده مُهرِ مِهرِ توست

جز تولای تو، دست‌آویز نیست  
بی‌تو رستاخیز رستاخیز نیست

دستگیر خلق در محشر تویی  
منجی و بخشنده و داور تویی

نار زندانی شود در بند تو  
خشم گردد مِهر با لبخند تو

شعله‌های خشم، باغ گل شوند  
رعدها آوازه بلبل شوند

حق به محشر محورِ جودَت کند  
آن قَدَر بخشد که خشنودت کند

محشر از فیض تو گلباران شود  
عفو، مشتاق گنه‌کاران شود

صحنۀ محشر همه پابست توست  
اختیارِ نار و جنت دست توست

مِهرِ تو روز قیامت هستِ ماست  
ریشه‌های چادرت در دست ماست

روز محشر کار ما با فاطمه است  
نقش پیشانیِّ ما «یا فاطمه» است

بی کسیم و جز تو ما را نیست کس  
روز و انفسا تو را داریم و بس

ای ره جنت ز باب رحمتت  
نامه‌ها را شُسته آبِ رحمتت

زشتی افعال ما را خاک کن  
نامۀ اعمال ما را پاک کن

از کرامت بر جبین ما همه  
ثبت کن «هذا محبُّ فاطمه»

محشر و بازار آن بازار توست  
نام کلّ خلق در طومار توست

ای محمد زنده از لبخند تو  
ای فدای یازده فرزند تو

تو قیامت را قیامت می‌کنی  
بر امامان هم امامت می‌کنی
#حضرت_زهرا/حجت_بودن_بر_ائمه 
هر چه گویی ذاتِ بی‌چون آن کند  
گر تو خواهی نار را رضوان کند

این عجب نَبْوَد به یک «یا فاطمه»
حق دهد بر کار محشر خاتمه

بیم دارم با چنان لطف عظیم  
قاتلت را هم رهانی از جحیم

بین خلق و نار حائل می‌شوی  
با حسین خود مقابل می‌شوی

او کند با پیکر بی‌سر قیام  
گوید از هر زخم تن مادر سلام

آن سلام و پاسخش بشنیدنی است  
آن گلوی پاره‌پاره دیدنی است

باز در محشر تو محشر می‌کنی  
گریه بر آن جسم بی‌سر می‌کنی

محشر از اشک تو طوفان می‌شود  
چشم‌ها یکباره گریان می‌شود

ناگهان آید یم رحمت به جوش  
اشک‌ها سازد جهنم را خموش

این ندا خیزد ز حلقوم همه: 
«إشفَعی لی، إشفَعی لی، فاطمه!»
# مدح ششم
ای خلایق از ازل مهمان تو  
باغ جنت عاشق سلمان تو

فضّه‌ات را پایْ بر چشم ملک  
قنبرت را جاهْ برتر از فلک

جان حیدر در لب خندان تو  
هفت آبا خاکِ فرزندان تو

ای که از سر تا قدم پیغمبری  
بلکه هم پیغمبری هم حیدری!

ای محمد از تو دختر، سرفراز
ای نماز آورده بر خاکت نماز!
#حضرت_زهرا/عبادت 
حمد و تکبیر و دعا دلداده‌ات  
سجده بُرده سجده بر سجاده‌ات

در نمازت رخ ز شرمِ حیِّ فرد  
گه سفید و گاه سرخ و گاه زرد

صبح می‌شد مِهرِ رخسارت سفید  
ظهر از آن نور، سرخی می‌دمید

شامگاهان بس که می‌رفتی ز حال  
زرد می‌گردید نور آن جمال
# مرثیۀ اول (هجوم به خانۀ حضرت)
#حضرت_زهرا/آتش_زدن_خانه 
حیف از آن صورت که آخر شد کبود  
برگ گل را طاقت سیلی نبود

تو به اهل آسمان شمع رهی  
زهره‌ای، منصوره‌ای، وجهُ‌اللَهی

زهره و رخسارۀ نیلی کجا؟!
صورت حوریه و سیلی کجا؟!

مسلمین، روی کلامم با شماست  
نسل آینده، پیامم با شماست

این سخن فرمودۀ پیغمبر است  
منکر آن هرکه باشد کافر است

گفت زهرا خُلق من، خوی من است  
روح مابینِ دو پهلوی من است

مکتب من زنده از این دختر است  
نسل من پاینده از این دختر است

جاودان مانْد از او آثار من
بلکه آزارش بُوَد آزار من

ضبط کن ای چرخ، فریاد مرا  
بشنوید آیندگان داد مرا

ناسپاسان، دخت احمد را زدند
فاش می‌گویم محمد را زدند!

آنچه بیدادِ خزان با یاس کرد
درد آن را باغبان احساس کرد

در پی حفظ حریم خویشتن
مرد باید پشت در آید نه زن

هیچ دانی دختر خَیرُالبَشَر 
از چه جای حیدر آمد پشت در؟

دید مولایش علی تنها شده
خانه‌اش محصور دشمن‌ها شده

بر دفاع شوهرش فردی ندید
بین آن نامردها مردی ندید

گفت باید پیش امواج خطر  
یار بهر یارِ خود گردد سپر

من که تنها دختر پیغمبرم
پشت این در پیش‌مرگِ حیدرم

فاطمه تنها طرفدار علیست
در هجوم دشمنان یار علیست

آن که باشد مرد این سنگر منم
اولین قربانیِ حیدر منم

چشم پوشیدم ز جانِ خویشتن 
ای مغیره هر چه می‌خواهی بزن

این درِ کاشانه، این پهلوی من  
این غلاف تیغ، این بازوی من

من به جان زخم علی را می‌خرم  
گو چهل نامرد ریزد بر سرم

گر برآید شعله از کاشانه‌ام
یا که گردد قتلگاهم خانه‌ام

گر شود پرپر ز جور قاتلم
غنچه نشکفته در باغ دلم

گر رود از ضرب سیلی هوش من
گوشواره بشکند بر گوش من

گر شوم با کوه آتش روبرو  
یا رود مسمار در قلبم فرو

گر رسد در پشت در جان بر لبم  
افتم از پا پیش چشمِ زینبم

گر شوم در لحظۀ سقط جنین  
از جفای دشمنان نقش زمین

باز می‌گویم به آوای جلی:
یا علی و یا علی و یا علی!

کافران دست خدا را بسته‌اید؟!
بازوی مشکل‌گشا را بسته‌اید؟!

راستی تسلیم اهریمن شدید؟!
راستی با شیر حق دشمن شدید؟!

هر چه هتک حرمت از حیدر کنید  
هر چه بر او ظلم افزون‌تر کنید

هر چه زان مظلوم گردانید رو  
هر چه مانَد استخوانَش در گلو

گر بَرَد شب‌ها به نخلستان پناه
ور بگوید راز خود هر شب به چاه

گر بَریدَش سوی مسجد با طناب  
ور سلام او بمانَد بی‌جواب

من امیرالمؤمنین می‌دانَمَش!
پیشوای مسلمین می‌دانَمَش!

هر چه آید پیش، زهرا با علیست  
اول و آخر کلامش یا علیست

فاطمه ما را هدایت می‌کند  
رهبری سوی ولایت می‌کند

فاطمه دید از عدو آزارها  
کشته شد در ره حیدر بارها

روز تنهایی به حیدر داد دست  
تا غلاف تیغ، دستش را شکست

دید دشمن فاطمه جان علیست  
بلکه با جانش نگهبان علیست

گفت باید جان حیدر را گرفت  
از علی دخت پیمبر را گرفت

دید جان مرتضی پشت در است
از امام خویش هم تنهاتر است

پای تا سر بغض و خشم و کینه بود  
کینه‌هایش کینۀ دیرینه بود

بغض حیدر شعله‌ور در سینه داشت  
سنگ بود و جنگ با آئینه داشت

سنگ و آئینه... نمی‌دانم چه شد!
آهن و سینه... نمی‌دانم چه شد!

آن قَدَر گویم که در بیت خدا  
﴿قل هو اللَه﴾ گشت از قرآن جدا

بر گلستان ولایت تاختند  
غنچه را با لاله پرپر ساختند

لاله زیر خار و خس افتاده بود  
باغبان هم از نفس افتاده بود

ظلم و طغیان تا قیامت زاده شد  
این چنین اجر رسالت داده شد
# مرثیۀ دوم (حلالیت طلبیدنِ حضرت زهرا از امیرالمؤمنین سلام‌الله‌علیهما)
آن علی را لالۀ نیلوفری
از جفای خارها شد بستری

گشت در باغ ولایت برگ‌برگ  
بود در فصل بهارش شوق مرگ

گاه رفت از تاب و گه در تاب شد  
لحظه‌لحظه قطره‌قطره آب شد

گرچه آتش داشت آهش سرد بود  
ناله بود و سوز بود و درد بود

درد حیدر در وجودِ خسته‌اش  
یک جهان غم در دل بشکسته‌اش

درد تنهاییِّ حیدر قاتلش  
یا علی ذکر تپش‌های دلش

آفتابی بر فراز بام بود  
دست‌وپا می‌زد ولی آرام بود

گاه چشمش بسته بود و گاه باز
گاه خامش، گاه در راز و نیاز

نیم‌روزی دیده از هم باز کرد  
راز دل را با علی ابراز کرد

کرد با سختی به مولایش نظر
گفت محبوبم حلالم کن دگر

سوخت سر تا پا علی از این سخن  
خواست تا جانش برون آید ز تن

ناله زد کی یاور بی یاورم!
همدم و همسنگرِ بی‌سنگرم!

ای نفس‌هایت صدای روح من  
ای به امواج بلاها نوح من

هستی من، جان من، جانان من  
این قَدَر بازی مکن با جان من

ای چراغ من، مگو از خامُشی  
ور نه پیش از خود علی را می‌کُشی

ای علی را سرو باغ آرزو
هر چه می‌گویی «حلالم کن» مگو

بی تو عالم سر‌به‌سر غمخانه باد
خانۀ بی‌فاطمه ویرانه باد

نه دلم را از فراغت چاک کن  
نه به دست خویش اشکم پاک کن

# مرثیۀ سوم (وصیت حضرت زهرا سلام‌الله‌علیها)
#حضرت_زهرا/تدفین_مخفیانه 
باز زهرا چشم خود را باز کرد
راز دیگر با علی ابراز کرد

کای پسر عم، هرچه گویم گوش کن
آتشم را در درون خاموش کن

یا علی، امروز چون گردید شام
عمر زهرای تو می‌گردد تمام

من که بستم چشم، دست از من بشوی  
شب تنم از زیر پیراهن بشوی

شب مرا تشییع کن تا آن دو تن  
یک قدم نایند بر تشییع من

گر به تشییع من آید قاتلم  
داغ محسن تازه گردد در دلم

گر نماز آرد به جسم پاک من  
قاتل سنگین‌دل و سَفّاکِ من

ناله از هر بندبندم سر کنم  
شِکوه از تو پیش پیغمبر کنم

تا نشان مانَد به جا از غربتم  
بی‌نشان باید بمانَد تربتم

چون به دست خویش با رنج و تعب  
پیکرم را دفن کردی نیمه‌شب

در کنار قبر پنهانم بمان
تا صدایت بشنوم، قرآن بخوان

گرچه رفت از دستْ یار و یاورت  
فاطمه تنهاترین همسنگرت

غم مخور، داری یگانه‌یاوری
تربیت کردم برایت دختری

او تو را مردانه یاری می‌کند  
مثل زهرا خانه‌داری می‌کند

شب که خاموشی و جانت بر لب است  
چاه غم‌های تو قلب زینب است
# مرثیۀ چهارم‌ (تدفین حضرت زهرا و پیدا شدن دو دست در قبر)
#حضرت_زهرا/تدفین
#حضرت_زهرا/دو_دست_در_قبر
ای مدینه، ای همه سوز و گداز
ای شب تاریک، صحرای حجاز

ای بیابانِ سکوت و اشک و خون  
ای سپهرِ خیره‌چشمِ نیلگون

این سکوت، این گریۀ پیوسته چیست؟  
این صدای نالۀ آهسته چیست؟

خشت‌خشت خانه‌ای را زمزمه است  
نالۀ «یا فاطمه، یا فاطمه» است

خانه‌ای دربسته، نه، در نیم‌باز  
اهل آن چون شمع در سوز و گداز

دو کبوتر بُرده سر در بالِ هم
هر دو گریانند بر احوال هم

کرده بر تن چارساله بلبلی
رخت ماتم در غم خونین گُلی

در کنار خانه چندین پیرمرد
پای تا سر سوز و اشک و آه و درد

باغبانی با دو دستِ خویشتن  
کرده خونین‌لالۀ خود را کفن


ساعت سختِ فراق آغاز شد
مخفی و آهسته درها باز شد

شد برون آرام با رنج و ملال  
هفت مرد و چار طفل خردسال

چار تن دارند تابوتی به دوش
دیده گریان، سینه سوزان، لب خموش

در دل تابوت جانِ حیدر است  
هستی و تاب و توان حیدر است

گویی آن شب مخفی از چشمِ همه  
هم علی تشییع شد هم فاطمه

شهر پیغمبر محیطِ غم شده  
زانوی سردار خیبر خم شده

آسمان بر اشک او مبهوت بود  
جان شیرینش در آن تابوت بود

او پیِ تابوت زهرا می‌دوید  
نه، بگو تابوتْ او را می‌کشید

کم‌کم از دستش زمام صبر رفت  
با دو زانو تا کنار قبر رفت

زانویش لرزید اما پا فشُرد  
دست‌ها را جانب تابوت برد

خواست گیرد آن بدن را روی دست  
زانویش لرزید باز از پا نشست

کرد چشمی جانب تابوت باز  
گشت با جانان خود گرم نیاز

کای وجودت عرش حق را قائمه!
یاری‌ام کن، یاری‌ام کن فاطمه!

یاری‌ام کن کز زمین بردارمت
با دو دست خود به گِل بسپارمت

وای بر من، مرده‌ام یا زنده‌ام؟!
قبر تو یا قبر خود را کنده‌ام؟!

آسمان، اشک علی را پاک کن  
جای محبوبم مرا در خاک کن

این چراغ چشم خون‌بار من است  
این همان تنهاترین یار من است

صبر کردم تا شکست آیینه‌ام  
ای نفَس، با جان برآ از سینه‌ام

یا محمد، دختر خود را بگیر  
لالۀ نیلوفر خود را بگیر

در دلِ شب پَرشکسته‌بلبلی  
برده بهر باغبان خونین‌گُلی

گل مگو، پامال‌گشته‌لاله‌ای!
برگ‌برگش را صدای ناله‌ای

خاک، گِل می‌شد ز اشک جاری‌اش
تا کند دستی ز رحمت یاری‌اش

ناگهان از آن بهشتِ بی‌نشان  
گشت بیرون دست‌های باغبان

کِایْ شکسته بال‌و‌پر بلبل، بیا  
وی به قلبت مانده داغِ گل، بیا

باغبانم، هست و بودم را بده  
یا علی، یاس کبودم را بده

از چه یاسم این چنین پرپر شده؟  
لالۀ من باغ نیلوفر شده

ای بیابان گل ز اشک جاری‌ات
آفرین بر این امانت‌داری‌ات

باغبان تا یاس پرپر را گرفت
اشک خجلت چشم حیدر را گرفت

یا محمد، از رخت شرمنده‌ام  
فاطمه جان داده و من زنده‌ام

شاخۀ یاست اگر بشکسته بود
دست‌های باغبانت بسته بود

یا محمد دخترت در خاک خفت  
دردهای خویش را با من نگفت

اینکه بگرفتیش جان من است  
بلکه هم جان تو، هم جان من است

قُلزُمِ خون، کاسۀ صبر علیست  
خانۀ بی‌فاطمه قبر علیست
# مرثیۀ پنجم (خاک ریختن بر قبر حضرت زهرا و گریه‌های امیرالمؤمنین)
غصه‌ها را در دلِ صدچاک ریخت  
بر تن محبوبۀ خود خاک ریخت

حبس شد در سینه تنگش نفس
بود چون مرغ اسیری در قفس

رفته بود از دستْ نخل و حاصلش
خاک را گِل کرد با خون دلش

سینه‌اش می‌سوخت از سوز سه داغ  
کرد روشن از شرارِ دل چراغ

لب فروبست و به یارش برد رَشک
ریخت اشک و ریخت اشک و ریخت اشک

زمزم از دریای چشمش سرگرفت  
مثل کعبه قبر را در بر گرفت

ناله زد کِایْ با وفا یارِ علی!
ای چراغِ چشمِ بیدار علی

همسرم دستی برون از خاک کن
اشک از رخسار حیدر پاک کن

ای ترابت گِل ز اشک بوتراب
وی دعای شامگاهت مستجاب

بار دیگر یک دعا کن از درون
جان حیدر با نفَس آید برون

اشک من در دیده بی‌لبخندِ توست[^1]
تکیه‌گاهم شانۀ فرزند توست

ای سلام من به جسم و روح تو  
جان فدای پیکر مجروح تو

ای شکسته پیش من آیینه‌ات  
وی مدال دوستی بر سینه‌ات

آن قَدَر بر بغض من دامن زدند
تا تو را در پیش چشم من زدند

کاش آنجا دست من بشکسته بود
کاش چشمم جای دستم بسته بود

خار غم زد بر وجودم نیشتر
هرچه گفتم عقده‌ام شد بیشتر

بِه که لب بربندم و زاری کنم  
بر تو پنهانی عزاداری کنم

شعر «میثم» آتش جان من است  
شعله‌های قلب سوزان من است

[^1]: معنای بیت را نفهمیدم.