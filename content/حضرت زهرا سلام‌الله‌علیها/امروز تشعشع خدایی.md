---
tags:
  - "#حضرت_زهرا"
  - "#حضرت_زهرا/مدح"
  - "#حضرت_زهرا/ولادت"
  - "#سید_محمدعلی_ریاضی_یزدی"
زبان شعر:
  - فارسی
نوع محتوا:
  - شعر مدح
پدیدآور: سید محمدعلی ریاضی یزدی
قالب شعر:
  - مثنوی
---
امروز تَشَعْشُعِ خدایی
در ساحتِ قدسِ کبریایی

افتاده ز ماورای افلاک
بر چهرۀ پاکِ شاهِ لَولاک

سرمی‌زند آفتاب سرمد
در خانۀ کوچکِ محمّد

از مَطلَعِ غیب و شرقِ توحید
خورشیدِ حیا و دینْ درخشید

گردید عیان جمالِ یزدان

آنچه پسِ پرده بود پنهان

این عید مبارک است و مسعود
چون فاطمه است طُرفه‌مولود

حورای بهشت و آدمی‌روی
اِفرِشتۀ خلد و احمدی‌روی

پُر کرد زمین و آسمان را
بیت‌الشّرفِ فرشتگان را

آن‌گونه که اخترانِ افلاک
پاشند ز نقره نور بر خاک

نورِ رخِ این فرشتۀ پاک
از خاک رَوَد به بامِ افلاک

ای روح عظیم آسمانی
وی نام تو نامِ جاودانی

ای تاجِ سرِ زنانِ عالم
وی مَفخَرِ دودمانِ آدم

از جوهر قدسْ تار و پودَت
از نور محمدی وجودت

معیار کمال زن تویی! تو!
مقیاس جلال زن تویی! تو!

ای نادره‌درّ بحرِ رحمت
آویزۀ گوشوارِ عصمت

خیّاط ازل ز حجلۀ غیب
در طارُمِ نورِ غیبِ لاریب

چون مشعل وحی را برافروخت
پیراهن عصمت تو را دوخت

ای پارۀ پیکر پیمبر
هم مادر و هم خجسته‌دختر

ای دخترِ بهترین پدرها!
وی مادرِ برترین پسرها!

ای همسر شاهِ شهسواران
نفس نبوی و روح قرآن

وی خلقت تو بزرگ‌ْآیت
پیوند نبوت و ولایت

ای گنجِ هزارگونه گوهر
وی خوانده تو را خدایْ «کوثر»

نسل تو نگاهبان دین است
بر تاج تو یازده نگین است

شاه شهدا که بر سرِ دین
بگذاشت نگین و تاجِ خونین

یک پارۀ پاک از تن توست
پروردۀ شیر و دامن توست

خونی که به شیرِ توست معجون
جز رنگ خدا نگیرد آن خون

اسلام که روز او بِشُد شب
دادی تو گره به زلف زینب

ای بر فلک پیمبری ماه
خورشیدْکمین کنیزْدرگاه

در قدر ز کائنات برتر
با فضه کنیز خود برابر

چون پیرهن عروسی خویش
دادی به زنی گدا و درویش

از سندسِ سبز جامۀ نور
کز سوزن نور بخیه زد حور

جبرییل ز باغ خلد آورد
حورای بهشت بر تنت کرد

تا تاج طلا نشان خورشید
زیب سر ماه هست و ناهید

تا خیل ستاره دسته‌دسته
در هودَجِ نقره‌ای نشسته

نورِ رخِ دخترِ پیمبر
تابد به همه جهان سراسر

عمر پسر تو جاودان باد
بر عالمیان نگاهبان باد

زین نغز‌‌چکامۀ «ریاضی»
گشتند خدا و خلق راضی