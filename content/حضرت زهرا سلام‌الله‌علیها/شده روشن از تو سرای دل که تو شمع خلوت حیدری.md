---
tags:
  - "#حضرت_زهرا"
  - "#حضرت_زهرا/مدح"
  - "#سید_جلال_الدین_میرآفتابی"
زبان شعر:
  - فارسی
نوع محتوا:
  - شعر مدح
پدیدآور: سید جلال‌الدین میرآفتابی
قالب شعر:
  - غزل
---

شده روشن از تو سرای دل، که تو شمع خلوت حیدری
به تو مانده چشم امید ما، که تو نور چشم پیمبری

تو مَهی به اوج سپهر دین، پدر تو خاتم و تو نگین
شده محو حُسنِ تو حورِ عین، که تو رشک زهرهٔ اَزهَری

تو کجا و مسئلهٔ فدک؟! که گذشتی از فلک و مَلَک
چه بخوانمت؟ که فَدَیتُ لَکْ، تو ز حدّ وصف فراتری

ز تو گشت ناطقه منفعل، ز تو ماند پای خِرَد به گِل
قلم از بیان تو شد خجل، که تو خود یگانه‌سخنوری

ز بهشتِ نسل رسول ما، چه گلی بوَد چو بتول ما؟
تو فراتری ز عقول ما، تو ز بوی قُدسْ معطّری

چو تویی به حشر پناه ما، چه غمی ز روی سیاهِ ما؟
که تویی شفیع گناه ما که مهین‌حبیبهٔ داوری

سخن تو نور مبین بوَد، نظر تو عین یقین بود
همه «افتخارِ» من این بوَد که تواَم شفیعهٔ محشری