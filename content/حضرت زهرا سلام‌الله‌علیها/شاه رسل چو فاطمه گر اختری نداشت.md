---
tags:
  - "#حضرت_زهرا"
  - "#حضرت_زهرا/مدح"
  - "#وصال_شیرازی"
  - "#امام_حسین"
  - "#امام_حسین/مرثیه"
زبان شعر:
  - فارسی
نوع محتوا:
  - شعر مدح
  - شعر مرثیه
پدیدآور: وصال شیرازی
قالب شعر:
  - قصیده
---
### مدح
شاه رُسُل چو فاطمه گر دختری نداشت
بی‌شبهه آسمانِ حیا اختری نداشت

گر خلقتِ بَتول نمی‌کرد کردگار
در روزگار، شیرِ خدا همسری نداشت

از این دو گر یکی نه به هستی قدم زدی
این یک به‌راستی زنی، آن شوهری نداشت

بی‌دختر پیمبرِ ما عرصۀ حیا
مانند امّتی است که پیغمبری نداشت

بی دخترِ پیمبر ما، نوعروس دهر
خوش دلفریب بود، ولی زیوری نداشت

خاتون هفت‌پرده که در هشت باغِ خُلد
عصمت هر آنچه گشت چو او خواهری نداشت

الّا که آن شفیعۀ محشر به‌راستی،
تاب سخا و فقرِ علی دیگری نداشت!

جان‌ها فدای او و دو پورِ گرامی‌اش
و آن شوی تاج‌دارِ وی و باب نامی‌اش

...
### مرثیۀ سیدالشهداء در خطاب به حضرت زهرا سلام‌الله‌علیها
#حضرت_زهرا_و_کربلا
ای بانوی حریم شهنشاه «لافتیٰ»
ای مَعجَرِ تو عصمت و ای حجله‌ات حیا

ای گوشوارۀ تو دُرِ اشکِ بی‌کسان
گلگونۀ تو خون شهیدان کربلا

ای مریم دو عیسی و چرخ دو آفِتاب
ای معدن دو گوهر و مامِ دو مقتدا

هم‌خوابۀ علیّ و جگرگوشۀ نبی‏
مخدومۀ خلایق و محبوبۀ خدا

کابین تو فرات و عیال[^1] تو تشنه‌لب                   میراثِ تو فدک، حَسَنیْنِ تو بینوا


[^1]: عیال: خانواده و فرزندان.